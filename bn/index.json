[{"categories":["উত্তর","প্রবন্ধ"],"contents":"পশ্চিমে মুসলমানদের একটু অন্য চোখে দেখার প্রবণতা, একরকম ভয় তৈরি হয়েছে ও বিদ্যমান আছে, সন্দেহ নেই। মূলত নাইন-ইলেভেনের পরেই এই ইসলামভীতি তৈরি হয়েছে। পশ্চিমের ক্ষমতা-কেন্দ্রগুলো শীতল-যুদ্ধের সময় কমিউনিস্ট জুজু দেখিয়েছে, এখন দেখাচ্ছে ফ্যাসিবাদী ইসলাম জুজু। বিপুল পরিমাণ মানুষকে \u0026lsquo;লাইনে রাখতে\u0026rsquo; জুজুর ভয় দেখানো পরীক্ষিত কার্যকরী বৈজ্ঞানিক ক্রাউড কন্ট্রোল পদ্ধতি— সেটা অপদেবতা, শয়তান হোক আর বর্গি বাঘ-ভাল্লুক ছেলেঘরা হোক, আর কমিউনিজম সন্ত্রাসবাদ হোক, আর আক্রমণ-উদ্যত প্রতিবেশী দেশ হোক। ভয়ের মুখে লোকেরা এক হয়। একতাবদ্ধ হতে শত্রু লাগে, শত্রু না থাকলে বানিয়ে নিতে হয়। ভয়ই হলো মানুষের বানানো কোন গ্রুপের সেই আঠা যেটা গ্রুপকে একসাথে রাখে।\nইউটিউবে অনেক প্রাঙ্ক ভিডিও দেখা যায় যেগুলোতে আরবীয় পোশাক পরা কোন ব্যক্তি জনসমাগমপূর্ণ স্থানে তার ব্যাগ ফেলে রেখে হঠাৎ দৌড় দেয়— আশেপাশের লোকজনও ব্যাগে বোমা আছে মনে করে দৌড়ে পালায়। এই দৌড়ে পালানোর মূলে রয়েছে সেই স্টেরিওটাইপ যে মুসলমানরা জঙ্গী। তবে আমি এর জন্য ওই পলায়নপর লোকদের দোষ দেবো না, এই পলায়নপরতা তাদের জন্য স্বাভাবিক সঠিক আচরণ। মুসলিমদের প্রতি যে ভয়ের সৃষ্টি হয়েছে সেটা পাশ্চাত্যের সাধারণ লোকজন তৈরি করে নি, বরং মুসলমানদেরই কিছু অংশ করেছে। আপনি বলবেন আইএস আল-কায়েদা আমেরিকা, ইসরায়েলের তৈরি— আমি বলব ঘা না থাকলে থাকলে মাছি এসে বসে না। যে ঘায়ে মাছি বসেছে, সেটা রোগের উপসর্গ মাত্র। রোগের মূল শেকড় ইসলামের সে সকল ফেরকায় যেগুলো ফ্যাসিবাদ, সন্ত্রাসবাদ সমর্থন করে। আদপে অদূর ভবিষ্যতে মুসলমান-গরিষ্ঠ দেশগুলোর প্রধান বিপদ হতে যাচ্ছে ইসলামি-ফ্যাসিজম। আমার এই কথা শুনে মুসলমান ভাইরা আমার উপর গোস‌্সা করবেন না, আমি ইসলামের বিরুদ্ধে কিছু বলছি না। বরং আমি আতঙ্কিত যে ইসলামের মানবতাবাদী, উদার ফেরকাগুলো এই ইসলামি-ফ্যাসিজমকে মোকাবেলার করার জন্য প্রস্তুত নয়।\nঅন্যের দিকে তাকানোর আগে, আমি বিনয়ের সাথে বলছি, নিজেদের দিকে তাকানো দরকার। আমাদের প্রশ্ন করা দরকার যে মুসলমানরা কি পাশ্চাত্যকে ঘৃণা করে, ঘৃণার চোখে দেখে? গড়পড়তায় মুসলমানের চোখে পাশ্চাত্য হলো ফ্রী-সেক্স ওপেন-সেক্সের জায়গা, যেখানে ছেলে-মেয়েরা হাত ধরাধরি করে হাঁটে, প্রকাশ্যে চুমু খায়, রাস্তায় কুকুরের মতো সেক্স করে, ছোটরা বড়দের সম্মান করে না, বিয়ে না করে লোকজন জীবন কাটায়, লিভ-টুগেদার করে, মদ খেয়ে রাস্তায় মাতাল হয়ে পড়ে থাকে। মানে মুসলমানের পাশ্চাত্য হলো যাবতীয় অনৈসলামিক কার্যকলাপের আতুরঘর, নব্য আইয়ামে জাহেলিয়াত। মুসলমানরা পাশ্চাত্যকে ঘৃণা করে, তাদের পোশাক ঘৃণা করে, তাদের সংস্কৃতি ঘৃণা করে, তাদের জীবনাচরণকে ঘৃণা করে।\nএদেশে \u0026lsquo;এহুদী-নাছারা-খেষ্টানদের\u0026rsquo; মানে পশ্চিমকে গালি না দিয়ে, বিষোদ্গার না করে, ঘৃণায় নিজেকে ভরিয়ে না তুলে কোন ওয়াজই শেষ হয় না। কোন জাতিগোষ্ঠীর প্রতি এরকম ঘৃণা অতি ন্যক্কারজনক ও মানবতাবিরোধী। জাতির প্রতি ঘৃণার মাধ্যমে ওই জাতির মানবগোষ্ঠী হিসাবে তার মর্যাদার অবনমন ঘটানো হয়। মর্যাদা ছাড়া মানুষ হয় না, জাতিও হয় না। ঘৃণা নামক অস্ত্র ব্যবহার করে জাতির কাছে থেকে মর্যাদা কেড়ে নেয়ার মাধ্যমে ওই জাতিকে হত্যা করা হয়। যেটাকে বলা যাবে জাতিগত গণহত্যা, ফিজিক্যাল নয়, তবে তার চেয়ে বেশি ভয়ংকর।\nপ্রশ্নটি বৈধ, যৌক্তিক, সঙ্গত। আমি কেবল বিনয়ের সাথে বলছি যে আয়নায় নিজের দেশকে দেখুন।\n","permalink":"https://www.arafathasan.me/bn/post/is-west-islamophobic/","tags":["উত্তর","ইসলাম","ইসলাম-ভীতি","ইসলামি-ফ্যাসিজম","ঘৃণা"],"title":"পাশ্চাত্য দেশগুলিতে কি মুসলিমদের ঘৃণার চোখে দেখা হয়?"},{"categories":["চলতি ঘটনা","প্রবন্ধ","দর্শন"],"contents":" সম্প্রতি ফ্রান্সের একটা স্কুলে ইসলামের নবির ব্যঙ্গাত্মক ছবি দেখান এক রাষ্ট্রবিজ্ঞানের শিক্ষক। এটি নিয়ে ওই এলাকায় ব্যাপক হৈ চৈ শুরু হয় এবং একজন ১৮ বছর বয়স্ক চেচেন উগ্রবাদী সেই শিক্ষকের মাথা বিচ্ছিন্ন করে তাকে হত্যা করে। এরপরই ফ্রান্সের প্রেসিডেন্ট ইমানুয়েল ম্যাক্রোঁ এই কার্টুন আঁকা এবং তার প্রচারকে মত প্রকাশের স্বাধীনতা বলে ঘোষণা দেন এবং বলেন তার সরকার এই ধরণের ছবি ও কার্টুন প্রকাশকে মত প্রকাশের স্বাধীনতার অংশ হিসেবে সমর্থন করবে। সাথে তিনি ইসলামী বিচ্ছিন্নতাবাদ বিরোধী আইন করারও ঘোষণা দেন। ম্যাক্রোর বক্তব্যের প্রেক্ষিতে রেচেপ তাইয়েপ এরদোয়ান তুরস্কের জনগণকে ফরাসি পণ্য বর্জনের ডাক দেন এবং বলেন যে ম্যাক্রোঁর \u0026lsquo;মানসিক চিকিৎসার\u0026rsquo; প্রয়োজন।\nএহেন পরিস্থিতিতে সারা বিশ্বেই মুসলমান সংখ্যাগরিষ্ঠ দেশগুলোতে ফ্রান্সকে বয়কট করার আন্দোলন গড়ে ওঠে। ফেসবুকে \u0026lsquo;আমার নবি আমার সম্মান\u0026rsquo;, \u0026lsquo;বয়কট ফ্রান্স\u0026rsquo; বিষয়ক হ্যাশট্যাগ ব্যপক পরিমাণে ব্যবহৃত হতে থাকে।\n বয়কট আন্দোলনকারীদের দাবি খুব স্পষ্ট নয়, তবে ধরে নেয়া যায় যে ফ্রান্স রাষ্ট্রীয়ভাবে ব্যঙ্গচিত্রকরদের নিরাপত্তা দেয়ার ঘোষণা দেয়ায়, মতপ্রকাশের অবাধ স্বাধীনতা রক্ষা করার অঙ্গীকার করায়, অর্থাৎ ইসলামের নবিকে ব্যঙ্গ করার অধিকার দেয়ায় মুসলমানগণ ফ্রান্সের বিরুদ্ধে বয়কট আন্দোলন করছে। যদি এই কারণ হয়ে আন্দোলন হয়ে থাকে, এই বয়কট চমৎকার রাজনৈতিক আন্দোলন। অহিংস, গান্ধীবাদী। অনেকে ফ্রান্সকে বয়কট করার আর্থিক লাভলোকসান হিসাব করে দেখাচ্ছেন যে আদৌ ফ্রান্সের এতে কতটা ক্ষতি হচ্ছে, তবে এরা মূলত মূলত বয়কট আন্দোলনের পরোক্ষভাবে বিরোধীতা করছেন।\nআন্দোলনকারীদের একটা বিষয় একেবারে অস্পষ্ট যে তারা হত্যার শিকার ওই শিক্ষককে নিয়ে কিছু বলছে না, তারা কি ওই হত্যাকান্ডকে সমর্থন করে? মনে করে যে হত্যাকারী সঠিক কাজটি করেছে। অথবা মনে করে যে হত্যাকারী সঠিক কাজ করে নি, তবে রাষ্ট্রীভাবে ওই শিক্ষকের ফাঁসি হওয়া উচিত বা বিচার হওয়া উচিত। মুসলমানরা কি ফ্রান্সের আইনকে নিয়ন্ত্রণ করতে চায়? তারা কি চায় যে ফ্রান্সও ইসলামী আইন অনুযায়ী চলুক। তেমনটা হলে তো ফ্রান্সের সার্বভৌমত্ব থাকে না।\nযে সমস্যাজনিত কারণে এই আন্দোলন তার একেবারে গোড়ার দুটি প্রশ্ন হলো \u0026lsquo;বাকস্বাধীনতার কি কোন সীমা থাকা উচিত?', \u0026lsquo;আমরা মতপ্রকাশ আর ঘৃণপ্রকাশের মধ্যে কীভাবে পার্থক্য করবো?'\nমতপ্রকাশের স্বাধীনতাকে রক্ষা করা আর ঘৃণা-প্রকাশকে রুদ্ধ করার জন্য ঘৃণা আর মতের মধ্যে যে সীমারেখা টানা দরকার, তা কীভাবে কোথায় টানা হবে তা আলোচনার বিষয়। এবং অত্যন্ত কঠিন কাজ। বুদ্ধিজীবিদের মধ্যে দুটো স্কুল আছে— এক দল মনে করেন যে মতপ্রকাশের অবাধ স্বাধীনতা থাকা উচিত, কোন সীমারেখা দ্বারাই একে সীমায়িত করা ঠিক নয়। আরেক দল একে সীমায়িত করতে চান।\nসীমায়িত করতে না চাওয়ার প্রধানতম যুক্তি হলো যে সীমানির্ধারণের উপযুক্ত কোন সমাধান নেই, এই সীমা প্রায়শই অস্পষ্ট ও অনির্দিষ্ট। তাছাড়া সীমা নির্ধারণ কর্তৃপক্ষ একটি কর্তৃত্ববাদী ব্যবস্থা তৈরি করার ঝুঁকি তৈরি করবে। এই দল আরও মনে করে যে শিল্প-সাহিত্য কোন ধরণের কর্তৃত্বশীল গোষ্ঠী দ্বারা নিয়ন্ত্রিত হওয়া উচিত নয়, এমনকি রাষ্ট্রও দ্বারাও নয়। বিভিন্ন সময়ে নানা দেশে দেখা গেছে যে রাষ্ট্রের পৃষ্টপোষকতায় কোন সাহিত্য হয় নি, বরং অপসাহিত্য তৈরি হয়েছে। বরং রাষ্ট্রের কর্তৃত্ববাদী মনোভাব শিল্প-সাহিত্যের পথে বাধা হয়ে দাড়িয়েছে সব ক্ষেত্রে। একজন চিত্রশিল্পীকে রাষ্ট্র বলে দিতে পারে না যে তুমি এটা আঁকবে কিংবা ওটা আঁকবে না। রাষ্ট্র কেবল শিল্পী-সাহিত্যিকের স্বাধীনতা নিশ্চিতের ব্যবস্থা করতে পারে। আর সেটাই যথেষ্ট। ব্রিটিশ আমলে নজরুলকে নিষিদ্ধ হন, কিংবা পাকিস্তান রেডিয়োতে রবীন্দ্রসংঙ্গীত নিষিদ্ধ করা হয়, পাকিস্তানি আদর্শের সাথে সামঞ্জস্যপূর্ণ সাহিত্য তৈরির প্রয়াস নেয়া হয়েছিল, বাংলাদেশে হুমায়ুন আজাদের নারী নিষিদ্ধ হয়, নাৎসি জার্মানিতে এরিক মারিয়া রেমারকখের অল কোয়ায়েট অন দ্যা ওয়েস্টার্ন ফ্রন্ট নিষিদ্ধি হয়, খ্রিষ্টানত্বের প্রতি হুমকি বিবচনায় লেবাননে দ্যা ভিঞ্চি কোড নিষিদ্ধ হয়, সালমান রুশদির শয়তানের বাণী নানা দেশে নিষিদ্ধ হয় (আয়াতুল্লাহ খোমেনী সালমান রুশদির মৃত্যুদণ্ডের ফতোয়া দেন এজন্যই), এমনকি ইতিহাসের নানা সময় বিভিন্ন দেশে _বাইবেল_ও নিষিদ্ধ গ্রন্থের তালিকায় ছিল। এখানে যে কয়টি উদাহরণ দিলাম, খেয়াল করবেন যে সম্ভবত সবকঠিই অধিকাংশ সাহিত্য-বিদগ্ধজনই সাহিত্যের মাপকাঠিতে উঁচুমানের (বা অন্তত ভালো) সাহিত্য হিসাবে স্বীকার করবেন। আরও খেয়াল করবেন যে সবকটিই কোন কর্তৃত্ববাদী প্রতিষ্ঠানের বিরুদ্ধতা করেছিল বলেই নিষিদ্ধ হয়েছিল, সেটা ধর্ম বা রাষ্ট্র।\nসীমা নির্ধারণের ক্ষেত্রে পাবলিক ইন্টারেস্ট আছে এমন কোন বিষয়ে সাধারণ সমালোচনাও জনতার কাছে ঘৃণামূলক বা উস্কানিমূলক বলে প্রতীয়মান হতে পারে। উদাহরণস্বরূপ বলা যায় যে কোন ধর্মবিরোধী ব্যক্তি যদি ধর্মের সমালোচনা করেন, তা যতোই যৌক্তিক ও ঘৃণা-বিদ্বেষহীন হোক না কেন, ধর্মবাদীগণ তাতে আহত হতে পারেন, ওই সমালোচনা ঘৃণামূলক বলে দাবি করতে পারেন। এই সীমারেখা টানার কাজ যদি উগ্র ধর্মবাদীদের হাতে দেয়া হয়, তাহলে তারা স্বাভাবিক ভাবেই ধর্মবিরোধী মতের কণ্ঠ রুদ্ধ করবে, এমকনি বিশেষ একটা ধর্মকে অনুমোদন দিয়ে বাকি সব ধর্মকে নিষিদ্ধও করতে পারে। এমনকি সম্ভবত যে সব অ্যাকাডেমিক গবেষণাপত্রে ধর্মের সমালোচনা করা হয়েছে সেগুলোও এই রোষানলে পড়বে।\nআমরা যদি বলি যে মানুষ মানুষ হয়েছেই বাকস্বাধীনতার জন্য, তাহলে খুব ভুল বলা হবে না। আরও সঠিক ভাবে বললে ভাষার ব্যবহারের জন্য। পারস্পারিক যোগাযোগই মানুষের মূল শক্তি। আর কোন প্রাণী পরস্পরের মধ্যে মানুষের মতো যোগাযোগ করে না। করে না বিধায় তাদের বারবার চাকা আবিস্কার করতে হয়। কিন্তু মানুষ চাকা আবিস্কার করেছে একবার, অন্যে সেটা শিখে নিয়ে সেই চাকা দিয়ে মাটির পাত্র তৈরি করেছে, আরেকজন শিখে ভারী মালপত্র গড়িয়ে নিয়ে গেছে। পরের প্রজন্ম সেই চাকা দিয়ে গাড়ি বানিয়েছে। তার পরের প্রজন্ম সেই গাড়িতে গরু লাগিয়েছে। মানুষ ভাষা দিয়ে ভাবে, ভাষাতেই ভাবে, ভাবনাই ভাষা। সেই ভাবনা আরেকজনের কাছে প্রকাশ করে, ভাষার মাধ্যমেই তা পরিবর্ধিত হয়। আমরা যদি কোন বিষয়ে মতপ্রকাশ নিষিদ্ধ করি, তাহলে ওই বিষয়ে জ্ঞানের পরিবর্ধনকে নিষিদ্ধ করা হয়। নিজের মত প্রচার-প্রকাশ করে মানুষ নিজেদের মধ্যে গ্রুপ তৈরি করে, গোষ্ঠী বানায়। কোন বিষয়ে মতপ্রকাশ নিষিদ্ধ করার দাবি সবসময় ওঠেই বিপরীত মতাদর্শের গোষ্ঠী থেকে, যারা নতুন গোষ্টীর উত্থানকে নিজেদের অস্তিত্বের জন্য হুমকি হিসাবে দেখে।\nবিপরীত গোষ্ঠীকে ঘায়েল করতে ঘৃণা সবচেয়ে কার্যকরী অব্যর্থ হাতিয়ার। ওই গোষ্ঠীর বিরুদ্ধে যুদ্ধ করে, তাদের কচুকাটা করে আপাতভাবে দমানো যায় বটে, কিন্তু যে চিন্তার ভিত্তিতে বিপরীত গোষ্ঠী তৈরি হয়েছিল তা ধ্বংস হয় না। রোমকে জ্বালিয়ে রোমানদের ধ্বংস করা যায়, কিন্তু তাদের সংস্কৃতি-চিন্তাকে নয়। কোন জাতিকে ধ্বংস করতে দরকার গণহত্যা, আর ওই জাতির চিন্তাকে ধ্বংস করতে দরকার ওই জাতিগোষ্ঠীর প্রতি সামষ্টিক ঘৃণা। পৃথিবীতে এ যাবত যত গণহত্যা হয়েছে, তার সবেরই মূল কারণ ছিল ঘৃণা। কোন গোষ্ঠী সামষ্টিকভাবে অপর কোন গোষ্ঠীকে ঘৃণা করে উনমানুষে রুপান্তরিত করে, মানে মানুষের থেকে কম হিসাবে প্রতীয়মান করে, ওই জাতিকে মানুষতর করে। একজন উনমানুষকে, যে মানুষের থেকে কম, তাকে হত্যা করা পাখিকে গুলি করে মারার মতোই সহজ। বাস্তবিক হত্যা করার প্রাথমিক চাহিদাই হলো প্রতিপক্ষকে উনমানুষ মনে করা। কোন হত্যাকারীই তার মতোই আরেকজন মানুষকে হত্যা করতে পারে না। তো, এই গোষ্ঠীর প্রতি সামষ্টিক ঘৃণা গণহত্যা, বা তার থেকেও বেশি। কেননা ঘৃণা কেবল ওই গোষ্ঠীকে গণহত্যা করে না, মানুষ হিসাবে তাদের পরিচয় হত্যা করে, তাদের চিন্তাকে হত্যা করে।\nনৈতিক মানুষের গণহত্যার বিরুদ্ধতা করা ফরজ। এবং গোষ্ঠীগত ঘৃণার বিরুদ্ধে জিহাদ করাও নৈতিক মানুষদের জন্য ফরজ।\nতাহলে অবাধ বাকস্বাধীনতা কি থাকা উচিত? অবশ্যই। তবে আমি মনে করি যে \u0026lsquo;বাক\u0026rsquo; শব্দের পরিবর্তে \u0026lsquo;মত\u0026rsquo; শব্দটি এখানে বেশি লাগসই। কেননা \u0026lsquo;বাক\u0026rsquo; একটি ভয়ংকর অস্ত্র হিসাবেও ব্যবহৃত হতে পারে। আমাদের মতপ্রকাশের স্বাধীনতা রক্ষার্থেই (যেন বিপরীত গোষ্ঠীও মতপ্রকাশ করতে পারে) গোষ্ঠীর প্রতি, ব্যক্তি-মানুষের প্রতি সামষ্ঠিক ঘৃণার চর্চা বন্ধ করতে হবে। আমাদের দেখতে হবে যেন মতাদর্শের বিরোধীতা, প্রতিষ্ঠানের বিরোধীতা, ব্যক্তি-প্রতিষ্ঠানের বিরোধীতা করার স্বাধীনতা ক্ষুন্ন না হয়।\nইন্টারনেট সহজলভ্য হওয়াতে ঘৃণাপ্রকাশের বিভিন্ন ধরনও তৈরি হয়েছে। ইন্টারনেট দুনিয়ার সবচেয়ে বড় সমস্যাই হলো জাল খবর, গোষ্ঠীগত ঘৃণার প্রচার আর গুজব। ইন্টারনেটে ঘৃণার প্রচারের ফলে ইতোমধ্যে বিশ্বের নানা জায়গায় দাঙ্গা, হত্যা, বিশৃঙ্খলা তৈরি হয়েছে। ইন্টারনেটে ঘৃণাপূর্ণ বক্তৃতা, উত্তেজনাকর আগ্রাসী উস্কানিমূলক বক্তৃতা, ঘৃণাবাদী মতবাদ প্রচার, ইন্টারনেটে গুন্ডামি (internet bullying), ক্রমাগত ট্রল করা, ডক্সিং, উদ্দেশ্যমূলক গুজব (deliberate disinformation), জাল খবর ও ভুয়া তথ্য প্রচার (fake news and information laundering) গুরুতর সমস্যা হিসাবে দেখা দিয়েছে। আমজনতাকে নিয়ন্ত্রণের জন্য সারা দুনিয়াতেই ভিড় নিয়ন্ত্রণের কৌশল, মানে ক্রাউড কন্ট্রোল মেকানিজম, তৈরি করা জরুরি হয়ে পড়েছে। কোন কর্তৃত্বশীল পক্ষ দ্বারা জনতাকে নিয়ন্ত্রণ করাকে আমি অনৈতিক মনে করি, কিন্তু এখানে তার পরেও আমাদের বাস্তববাদী সমাধান হিসাবে আমাদের জাল খবর, ভুয়া তথ্য, ক্রমাগত ট্রল করে কারো জীবন দুর্বিষহ করে তোলা, ডক্সিং করা মানে ব্যক্তিগত সংবেদনশীল তথ্য খুঁচিয়ে বের করে প্রকাশ করে দেয়া এবং ঘৃণার ব্যবহার তা অবশ্যই নিয়ন্ত্রণ করতে হবে। একই সাথে সচেতন থাকতে হবে যেন মানুষের সৃজনশীলতা এই কর্তৃপক্ষের জালে আটকা না পড়ে।\nএখন একটা গল্প বলি।\nধরুন যে আপনি যে পাড়াতে থাকেন, সেখানে এক বাড়িতে এক হিংস্র কুকুর আছে, বিশাল আকারের জার্মান শেফার্ড। ওই বাড়িতে কেউ ঢুকলেই ওই কুকুর ঘেউঘেউ করে। কামড় যদিও কাউকে দেয় নাই, তারপরেও ওর মালিক ওকে সবসময় বেঁধে রাখে যেন কুকুরটা ছাড়া পেয়ে রাস্তায় না যেতে পারে। সাবধানতার জন্য বাড়ির মালিক বাড়ির সামনে নোটিশও টাঙ্গিয়ে দিয়েছে— \u0026ldquo;কুকুর হইতে সাবধান। প্রবেশ করিতে বাড়ির মালিকের সহায়তা নিন\u0026rdquo;। ওই বাড়িতে ওই কুকুর থাকে, পাড়ার লোকেরাও নিজ নিজ বাড়িতে থাকে, কারো কোন সমস্যা হয় না, ঘেউঘেউও ওই কুকুরওয়ালা বাড়ির লোকজন ছাড়া কারো কানে যায় না।\nওই পাড়াতে কিছু লোক ছিল, যারা কুকুরের ঘেউ ঘেউ অপছন্দ করে। মানুষের অনেক কিছুই পছন্দ অপছন্দ থাকে, স্রেফ \u0026lsquo;অপছন্দ করি\u0026rsquo;— এটাই কোন কিছুকে অপছন্দ করার কারণ হিসাবে যথেষ্টেরও বেশি। তারা যেহেতু অপছন্দ করে, তাই তারা তাদের বাড়িতে কোন কুকুর পোষে না। মামলা ডিসমিস। কিন্তু ওই কুকুর-অপছন্দ লোকদের কী খেয়াল হলো, তারা ওই কুকুরওয়ালা বাড়িতের আশেপাশে ঘুরঘুর কতে লাগলো। কিন্তু কিছু লোক ওই বাড়ির গেটের ফাঁক দিয়ে ভিতরে উঁকি দিল, কুকৃরটা দৃষ্টি আকর্ষণ করলো। স্বভাবতই কুকুরটাও ওই লোকদের ঘেউ ঘেউ করা শুরু করলো। অতঃপর ওই লোকের দল অভিযোগ করতে লাগলো যে কুকুরের ঘেউ ঘেউ তাদের চরম বিরক্তি উৎপাদন করেছে। অত্যুৎসাহী কয়েকজন কুকুরবিরোধী গেটের ডিঙ্গিয়ে ঢুকে কুকুরটাকে লাঠিপেটা করলো, একজন গায়ে ফুটন্ত পানি ঢেলে দিল। বেচারি কুকুরের পা ভেঙ্গে গেল, গরম পানিতে শরীর সেদ্ধ হয়ে গেল, লোম পড়ে গেল। পাড়াতে কুকুরবিরোধীরা মিটিং মিছিল শুরু করে দাবি করতে লাগলো যে ওই বিরক্তি-উৎপাদক কুকুরকে ওই বাড়িতে রাখা যাবে না। তারা আরও বলল যে পাড়াতেই কোন বাড়িতে কেউ কুকুর পুষতে পারবে না।\nএখানে দোষ কার, কুকুরের নাকি যারা উৎসাহী হয়ে কুকুরের ঘেউ ঘেউ শুনতে যায় তাদের। এমন অনেকে থাকতে পারেন যারা কুকুরের ঘেউ ঘেউ শুনতে পছন্দ করেন না, এমনও থাকতে পারেন যে কাকের কা কা শুনতে পারেন না। কিন্তু কেউ নিজে যদি কুকুরকে খুঁচিয়ে ঘেউ ঘেউ শোনে, আর বলে যে ব্যাটা কুত্তা আমায় বিরক্ত করছে, সেটা অযৌক্তিক তো বটেই, বদমায়েশিও বটে। তাছাড়া, ওই লোকেরা নাহয় কুকুর অপছন্দ করে, কিন্তু বিড়াল-অপছন্দ লোকজনও থাকতে পারে, তাহলে তাদের বিড়ালহীন পাড়া তৈরি করার দাবিও গ্রাহ্য করতে হতে পারে। এভাবে ওই পাড়াতে কোন প্রাণী পোষাই বন্ধ হয়ে যাবে। বলা যায় না, কোন মানুষ-অপছন্দ ব্যক্তিও থাকতে পারে।\nআমার গল্প ফুরোলো।\nএই গল্পটার সাথে ফ্রান্সের ঘটনাকে কোনভাবেই মেলাবেন না। বরং সমাজে ধর্মানুভুতি সংক্রান্ত যে উপকথা প্রচলিত আছে, তার সাথে মেলান।\nম্যাক্রোঁ সাধারণীকরণ করে ইসলামকে দোষারোপ করা নগ্নভাবে রাজনীতি। ইসলাম বলতে আসলে কোন নির্দিষ্ট কিছু বোঝায় না, অনেক ডকট্রিন বোঝায়, ইসলাম আসলে ধর্মসমষ্টি। ইসলামের নবির অবমাননার শাস্তি যে মৃত্যুদণ্ড, সেটা সালাফি ডকট্রিনের ফতোয়া, ইসলামেই এমন অনেক ধারা আছে যারা এর বিরোধীতা করবে। ম্যাক্রোঁ \u0026lsquo;ইসলামিস্ট\u0026rsquo; শব্দটাও ব্যবহার করেছেন, ইসলামিস্ট বা ইসলামবাদী একটা রাজনৈতিক মতাদর্শ। একজন মুমিন মুসলমান ইসলামবাদের বিরোধীতা করেও মুমিন থাকতে পারেন, ইসলামের সাথে এর সম্পর্ক নেই (অবশ্য, অনেক ডকট্রিনে বলে যে কেউ ইসলামবাদের বিরোধীতা করলে সে মুসলমান থাকবে না।) ম্যাক্রোঁ বলেছেন যে তারা যে কোন মূল্যে ধর্মনিরপেক্ষতা, মতপ্রকাশের স্বাধীনতা রক্ষা করবেন, \u0026lsquo;ইসলামী বিচ্ছিন্নতাবাদ\u0026rsquo; দমন করবেন (খেয়াল করুন, তিনি বিশেষভাবে ইসলামী বিচ্ছিন্নতাবাদের কথা বলছেন)। ধর্মনিরপেক্ষতা ফ্রান্সের জন্য অস্তিত্বের প্রশ্ন, ধর্মনিরপেক্ষতা না থাকলে ফ্রান্সই থাকবে না। স্বাভাবিকভাবেই তারা ধর্মনিরপেক্ষতাকে ভুলুন্ঠিত করবে না। ম্যাক্রোঁর ইসলামকে সরলীকৃত আক্রমণ স্রেফ \u0026ldquo;জনতুষ্টিবাদী রাজনীতি\u0026rdquo;। মানুষের গোষ্ঠী তৈরি করতে শত্রু লাগে— আগে বাইরের দেশের সাথে যুদ্ধ করতো, শত্রু বানাতো। কিন্তু এখন তো যুদ্ধ খুব ব্যয়বহুল, তাই নিজের দেশের মধ্যেই শত্রু বানায়। ইসলামের জুজু দেখানোর ফলে ফ্রান্সের অধিকাংশ লোক একত্রিত হবে, ভয় ছাড়া ঐক্য হয় না। ফলে ম্যাক্রোঁকে পছন্দ করবে, ভয়ের সময়ের নেতা হিসাবে, যে ভয় থেকে ফ্রান্সকে বাঁচাবে। এর আগে শার্লি হেবদোতে হামলায় ম্যাক্রোঁ এমন কিছু তো বলেন নি। কারণ তখন সামনে নির্বাচন ছিল না। আর বাঙালি মুসলমানের অবিসংবাদিত নেতা রজব তৈয়ব এরদোগান যে ফ্রান্সের বিরুদ্ধে কথার কামান দাগলেন, কুটনৈতিক শিষ্টাচারের মাথা খেলেন, সেখানেও সেই একই বিভেদের রাজনীতি। এরদোগানও ধর্মবাদের উপর ভিত্তি করে ক্ষমতায় আছেন, ফলে তাকে সবসময় ধর্মকে চাঙা রাখতে হবে। তিনি তাই মুসলমানদে দেখাচ্ছেন যে ফ্রান্স হলো মুসলমানের শত্রু। এই চালের ফলে তার আধুনিক মুসলিম বিশ্বের নেতা (সম্ভবত খলিফা) হওয়ার মনোবাসনার দিকে খানিক এগিয়ে গেলেন বলা যায়।\nএই এরদোয়ানরা কিন্তু তার অনুসারীদের বলতে পারেন যে কেউ তোমার মনে আঘাত করলে, দুঃখ দিলে তাকে জবাই করা ইসলামের শিক্ষা নয়। একজন মানুষ যা চিন্তা করছে তা প্রকাশ করতে পারা মানুষের অধিকার— এটা ইসলামের শিক্ষা। ম্যাক্রনও যদি \u0026lsquo;উগ্রবাদী সন্ত্রাসবাদী ইসলামপন্থী'দের আক্রমণ করতেন, সাধারণভাবে ইসলামকে নয় তাহলেও কিন্তু ফ্রান্সের লোকেরা ইসলামের বিরুদ্ধে উত্তেজিত হতো না, ফ্রান্সের সমাজের ইসলাম-ভীতি আরও চাঙা হতো না। কিন্তু তারা তা বলবেন না। তাহলে তো খেলা হবে না। সারা পৃথিবীতেই উগ্র ডানপন্থী রাজনীতির ব্যপক প্রসার ঘটছে, জনতুষ্টিবাদীরা নিজের দেশের মধ্যেই সংখ্যাগরিষ্ঠ নাগরিককে নিজের দেশের ভিতরেরই সংখ্যালঘু নাগরিকদের বিরুদ্ধে খেপিয়ে তুলেছেন। এতেই তাদের পসার বাড়ছে। এই জনতুষ্টিবাদের রাজনীতি চলছে সারা দুনিয়ায়, আমেরিকায়, তুরস্কে, ভারতে, ফ্রান্সেও। ফ্রান্সের হত্যাপরবর্তী ঘটনা ভুরাজনীতির কিছু জটিল চাল ছাড়া আর কিছু নয়। সাধারণ লোকেরা যার ঘুঁটি।\nপ্রাচ্যের দেশ ভ্রমণের সময় পাশ্চাত্যের নাগরিকরা প্রায়শই স্থানীয় পোশাক পরেন, মসজিদে ঢোকার সময় মাথায় কাপড় দেন। বাংলাদেশে বিদেশীরা এসে শাড়ি পরেন, ভারতে এসে নমস্কার দেন। এতে জোরাজুরির কিছু নেই, এটা ভদ্রতা। অন্যের সংস্কৃতি, ধর্ম, বিশ্বাসের প্রতি সম্মান দেখানো। ভদ্রলোকেরা আলাপ আলোচনার সময় পরস্পর ব্যক্তি-আক্রমণ করবেন না সেটাই দস্তুর। পরস্পর পরস্পরের পছন্দ-অপছন্দ, বিশ্বাস, আচরণ, প্রথা, সংস্কৃতিকে ভদ্রলোকেরা সম্মান করবেন। এগুলো ভদ্রতা শিষ্টাচারের নূন্যতম ভিত্তি। আমি মনে করি যে শার্লি হেবদোর মোহাম্মদ সা. এর কার্টুন উস্কানিমূলক ও শিষ্টাচারহীন। মুসলমান সম্প্রদায় মোহাম্মদ সা. এর ছবি আঁকেন না, তার কোন প্রতিমুর্তি কল্পনাও করে না। আপনি বলতে পারেন যে কার্টুন আঁকিয়েরা তো মুসলমান নন, তাহলে তাকে কেন মুসলমানদের নীতি মানতে হবে? দস্তুর যুক্তি। দেখুন যে আমি বলেছি যে ওদের কার্টুন \u0026lsquo;উস্কানিমূলক ও শিষ্টাচারহীন\u0026rsquo;, সেটা আমি মনে করি। আপনি তা মনে নাও করতে পারেন। শিষ্টাচার দেশে দেশে আলাদা। ফ্রান্সের কোন আঁকিয়েকে কেন প্রাচ্যের শিষ্টাচার মানতে হবে। তারা তো ছবি একে কোন নির্দিষ্ট গোষ্ঠীর বিরুদ্ধে ঘৃণার চর্চা করছে না, তারা তো সব ধর্মীয় ও রাজনৈতিক নেতৃবৃন্দকেই ব্যঙ্গচিত্রে প্রকাশ করে। আপনার সে কথাও যুক্তিতে অকাট্য। রাষ্ট্র আইন করে আঁকিয়েদের ছবি আঁকা বন্ধ করতে পারে না, রাষ্ট্রেকে সেই এখতিয়ার দেয়া উচিত বলে আমি মনে করি না। রাষ্ট্র ঘৃণার চর্চা বন্ধ করতে উদ্যোগ নিতে পারে, কিন্তু তার নাগরিকদের শিষ্টাচার শেখানোর দায়িত্ব রাষ্ট্রের নয়। বরং আমরা সারা পৃথিবীর মানুষ মিলে যে ইনক্লুসিভ সমাজ তৈরি করেছি, এবং করতে চাই, যেটা রাষ্ট্রের চেয়ে বেশি শক্তিশালী, সেই সমাজের দায়িত্ব। পৃথিবীর সকল মানুষ মিলে তৈরি করা সেই বিশ্ব-সমাজের একজন সদস্য হিসাবে আমরা শার্লি হেবদো কে \u0026ldquo;ছিঃ ছিঃ\u0026rdquo; করতে পারি। নিন্দা করতে পারি। তাকে বয়কট করতে পারি। ওই পত্রিকা কেনা বন্ধ করতে পারি। তাদের ওয়েবসাইট, ইন্টারনেটে তাদের জায়গাগুলোতে বিচরণ করা বন্ধ করতে পারি।\nফ্রান্সের প্রেসিডেন্ট যদি ইসলাম-ভীতি জাগিয়ে তুলে রাজনীতি করতে চান, তাহলে সেটা রাজনৈতিক ভাবেই বিরোধীতার করার ক্ষেত্র তৈরি করতে হবে, ইসলাম-ভীতিরও ঘৃণাবাদী চরিত্র আছে। স্বয়ং ফ্রান্সেই অনেক সুবুদ্ধির বিবেকবান উদার মানুষ আছেন, বিশ্বের জ্ঞানভান্ডারে ফ্রান্সের দার্শনিক বুদ্ধিজীবিদের অবদান বর্ণনীয় নয়। তাদের উপরে আস্থা রাখা ছাড়া ব্যক্তি মানুষের আর কিছু করার নেই। তবে বাইরের রাষ্ট্র যদি ফ্রান্স আক্রমণ করে, তা অনৈতিক এবং অবৈধ তা বলার অপেক্ষা রাখবে না। বাইরের রাষ্ট্র যদি নবির কার্টুর আঁকা বন্ধ করার জন্য যাতে ফ্রান্স সরকার ব্যবস্থা নেয় সেই উদ্দেশ্যে ফ্রান্স সরকারের প্রতি চাপ সৃষ্টি করে, তাদের আর্খিক অবরোধ আরোপ করে, বা রাষ্ট্রীয়ভাবে ফ্রান্সকে বয়কট করে (তুরস্কের মতো) তাহলে সেটা মতপ্রকাশের স্বাধীনতার উপর হস্তক্ষেপ হবে। ব্যক্তি মানুষ বয়কট করতে পারে, রাষ্ট্র নয়।\nকথা ফুরোলো। নটে গাছটি মুরোলো।\n","permalink":"https://www.arafathasan.me/bn/post/free-speech-vs-hate-speech/","tags":["ফ্রান্স","ইসলাম","মতপ্রকাশের স্বাধীনতা","ধর্মনিরপেক্ষতা","রেচেপ তাইয়েপ এরদোগান","ইমানুয়েল ম্যাক্রোঁ","শার্লি হেবদো","কার্টুন","নিষিদ্ধকরণ"],"title":"বাকস্বাধীনতা বনাম ঘৃণা"},{"categories":["ক্রিটিক্যাল","প্রবন্ধ","দর্শন"],"contents":"মানব সভ্যতার শুরু থেকেই সব সমাজ ও রাষ্ট্র ব্যবস্থায় মৃত্যুদণ্ডের বিধান জারি ছিল এবং এখনও আছে। অতীতে ঘটে যাওয়া ঘটনার বিচার এবং তার নৈতিকতা মাপা আমার এখতিয়ারের মধ্যে পড়ে না, ইতিহাসের ঘটনাকে কেবল ইতিহাস হিসাবেই পাঠ করতে হবে। বরং আমাদের সময়কে আমাদের দৃষ্টিকোণে নৈতিকতার নিক্তিতে মাপা কর্তব্য। ফলত মৃত্যুদণ্ডের বিধানের নৈতিকতার পুনর্নির্ণয়ণ জরুরি।\nএকেবারে গোড়াতে আগে দৃষ্টি দেয়া দরকার যে বিচারের উদ্দেশ্য ও প্রয়োজন কী? কোন অন্যায় ঘটলে কেন আমরা ঘটা করে, সময় খরচ করে বিচারের আয়োজন করি? অন্যান্য প্রাণীর মধ্যেও তো খুন হয়, ধর্ষণ হয়— তারা তো এমন বিচারের আয়োজন করে না। আমরা কেন করি? এটা ভাবা দরকার। আমার মনে হয় বিচার আয়োজনের একেবারে মৌলিক উদ্দেশ্য হলো— ১। ন্যায় ও অন্যায় চিহ্নিত করা ২। অন্যায় সংঘটনের ফলে যে অসাম্যর সৃষ্টি হয় তা প্রশমণের ব্যবস্থা করে সাম্য প্রতিষ্ঠা করা (অর্থাৎ ভিকটিমের ক্ষতিপূরণের ব্যবস্থা করা) ৩। অন্যায়কারী যাতে ভবিষ্যতে তদ্রুপ অন্যায় আর না করে এবং না করতে পারে তা নিশ্চিতকরণ (অর্থাৎ অন্যায়কারীকে প্রয়োজনীয় সংশোধন প্রক্রিয়ার মধ্যে নেওয়া এবং যে অনুকুল পরিবেশে অপরাধ সংঘটিত হয়েছিল তার মেরামত)।\nআমাদের প্রথমেই স্বীকার করে নিতে হবে যে প্রত্যেক জীবের বেঁচে থাকার অধিকার আছে। এই অধিকার জীবের সর্বোচ্চ এবং সার্বভৌম অধিকার। প্রতিটি জীবন অমূল্য— কোন কিছুর দ্বারা জীবনের মূল্য নির্ধারণ করা যায় না। বিশ্বে এমন কোন অথরিটি নেই যেটি এই অধিকারে হস্তক্ষেপ করতে পারে। এখন হত্যা করা কেন অপরাধ সেটা আমাদের বোঝা দরকার। একজন খুনীকে অপরাধী বিবেচনা করা হয় কেননা সে ব্যক্তির বেঁচের থাকা অধিকার হরণ করে। শুধু এই একটি অধিকার হরণ করার কারণেই সে অপরাধী হয়। যদি বিচারের মাধ্যমে খুনীকে মৃত্যুদণ্ড দেয়া ন্যায্য হয়, তবে সেই একই অপরাধে— মৃত্যুদণ্ডের মাধ্যমে ব্যক্তির বেঁচে থাকার অধিকার হরণের অপরাধে, আদালতকে মৃত্যুদণ্ড দেয়া বিধেয় হয়। আরও একটা ব্যাপার খেয়াল করতে হবে যে আদালত, রাষ্ট্র বা কোন মহাক্ষমতাধর প্রতিষ্ঠান বা ব্যক্তি মহাবিশ্বে কোন জীবনের আগমণ ঘটায় না এবং তাদের কোন এখতিয়ারও নেই কোন জীবনকে মহাবিশ্বে থেকে বহিস্কার করার।\nমৃত্যুদণ্ডের পক্ষপাতীরা মনে করেন যে কিছু সংকটময় পরিস্থিতিতে সমাজের ভালোর জন্য কোন খারাপ কাজও ভাল কাজে পরিণত হয়। সেই খারাপ কাজ করেই সমাজের ভালত্বকে রক্ষা করতে হয় অর্থাৎ মৃত্যুদণ্ডের মাধ্যমে সমাজে ন্যায় প্রতিষ্ঠিত হয়। এই যুক্তির ফাঁকিটা হলো \u0026ldquo;অল্প কথায় কাজ হইলে বেশি কথার প্রয়োজন কী?\u0026rdquo; যদি মৃত্যুদণ্ড না দিয়ে, খুনীকে আটকিয়ে রেখে বা অন্য কোন বিকল্প পন্থায় খুনীর আরও খুন করা থেকে সমাজকে রক্ষা করা যায়, তবে খুনীকে হত্যা করার বাড়াবাড়ি এবং তৎসংশ্লিষ্ট অন্যায় কী হেতু করা হবে?\nমৃত্যুদণ্ডের পক্ষে আরেকটা যুক্ততর্ক উপস্থাপন করা হয়— \u0026ldquo;যদি আপনার ভাইকে কেউ হত্যা করে তাহলে আপনি কি আপনার ভাইয়ের হত্যাকারীকে ছেড়ে দেবেন? আপনি কি চাইবেন না আপনার ভাইয়ের হত্যাকারীরও একই পরিণতি হোক?\u0026quot; এই বক্তব্য হেত্বাভাসযুক্ত (ফ্যালাসি)। এতে আশা করা হচ্ছে যে বিচার ব্যবস্থা ভিকটিমের পক্ষে অন্যায়কারীর প্রতি প্রতিশোধ নেবে, তাহলে ভিকটিম মানসিক শান্তি পাবে। বিচার ব্যবস্থাকে সকল পরিস্থিতিতে নিরপেক্ষ হতে হবে, কোনক্রমেই ভিকটিমের পক্ষালম্বন করতে পারে না। বিচার কোন প্রতিশোধ প্রক্রিয়া নয়। \u0026lsquo;জীবনের বিনিময়ে জীবন\u0026rsquo;, \u0026lsquo;চোখের বিনিময়ে চোখ\u0026rsquo; কোন বিচার নয়, এটা প্রতিশোধ। ভিকটিমের পক্ষে প্রতিশোধ নেওয়া, বা ভিকটিমের প্রতিশোধপরায়ণতায় সহায়তা প্রদান এমনকি সমর্থনও ন্যায্য বিচার হতে পারে না। প্রতিশোধপরায়ণতা হিংসা এবং দ্বেষ থেকে উদ্ভুত একটা শক্তি প্রদর্শনের খেলা। প্রতিশোধ-ভিত্তিক কোন বিচার হিংসা এবং দ্বেষের দোষেই দুষ্ট হবে এবং এই বিচার সমাজের হিংসা, শক্তি প্রদর্শন, অসহিষ্ণুতা প্রতিপালনপূর্বক বজায় রাখবে। এই ধরণের বিচারকে আমি বলব প্রতিশোধভিত্তিক পাতানো-বিচার। একইভাবে শাস্তি প্রদানের উদ্দেশ্যে সংঘটিত বিচার প্রতিশোধপরায়ণ বিচার। বিচারের উদ্দেশ্য হতে হবে অন্যায়কারীকে সংশোধন করা, এবং সংশোধনের নিমিত্তে শাস্তি। শাস্তি প্রদানের উদ্দেশ্যে বিচার নয়। কিন্তু এমন শাস্তি, যেটি অন্যায়কারীকে সংশোধিত হওয়ার অধিকার ও সুযোগ থেকে বঞ্চিত করে সেই শাস্তি অবৈধ এবং অন্যায় শাস্তি।\nপত্রপত্রিকায় প্রায়শই \u0026lsquo;দৃষ্টান্তমূলক শাস্তি\u0026rsquo;– এই শব্দবন্ধ চোখে পড়ে। কোন ঘটনায় ভিকটিম অপরাধীর দৃষ্টান্তমূলক শাস্তির দাবি জানাচ্ছে, কিংবা কোন জনপ্রতিনিধি দৃষ্টান্তমূলক শাস্তির নিশ্চয়তা দিচ্ছে। আমি মনে করি যে \u0026lsquo;দৃষ্টান্তমূলক শাস্তি\u0026rsquo; আপত্তিকর ও অনৈতিক শব্দবন্ধ। কেবল মৃত্যুদণ্ড নয় কোন শাস্তিই দৃষ্টান্তমূলক হওয়া উচিত নয়। অপরাধীকে দৃষ্টান্তমূলক শাস্তি দেওয়া বিচার আয়োজনের অন্যতম উদ্দেশ্য হিসাবে অনেকে চিহ্ণিত করেন। \u0026lsquo;দৃষ্টান্তমূলক শাস্তি'র দৃষ্টান্ত স্থাপনের একটা বাসনা থাকে যে শাস্তির বীভৎসতা দেখে সমাজে ভীতিসৃষ্টি হবে এবং কোন লোক ওই একই অপরাধ করার সাহস পাবে না। মানে ঝিকে মেরে বৌকে শেখানোর মতো। কিন্তু সমাজের অপরাধ প্রবণতা কমানোর উদ্দেশ্যে একজন ব্যক্তিকে (সে যতই অপরাধী হোক) শাস্তি দেয়া হলে ওই ব্যক্তি স্রেফ স্কেপগোটে পরিণত হয়। অপরাধীকে শাস্তি যদি দিতেই হয়, তবে তা কেবল শাস্তি দেয়ার জন্যই দিতে হবে— দৃষ্টান্ত স্থাপনের জন্য নয়, সমাজে অপরাধ কমানোর জন্যও নয়।\nমৃত্যুদণ্ডের পক্ষালম্বনকারীগণ এই \u0026lsquo;দৃষ্টান্ত স্থাপনের\u0026rsquo; যুক্তি দেন। তারা মনে করেন যে দৃষ্টান্তমূলক শাস্তি, যেমন কঠিন মৃত্যুদণ্ড, সমাজে হত্যার প্রবণতা কমাবে, লোকেরা হত্যা করতে ভয় পাবে, খুন করার আগে দুবার ভাববে যে খুন করলে তাকেও মারা যেতে হবে। এই চিন্তাও একইভাবে অনৈতিক হয়, কেননা একজনকে শাস্তি দিয়ে সমাজের অন্যায় কমার প্রত্যাশা করা হচ্ছে। দুনিয়ায় ভবিষ্যতে ঘটবে এমন সম্ভাব্য অপরাধের দায় বর্তমানের খুনীর উপর চাপিয়ে তাকে মেরে ফেলার বৈধতা খোঁজা চুড়ান্তভাবে অনৈতিক। সমাজে দৃষ্টান্ত স্থাপনের জন্য কোন খুনীকে মেরে ফেলা যদি ন্যায্য হয় তাহলে অপরাধ প্রবণতা কমানোর জন্য কোন নির্দোষ ব্যক্তিকে মৃত্যুদণ্ড দেয়াও নৈতিক হবে (নির্দোষ ব্যক্তিকে স্কেপগোটে পরিণত করতে চোখে-ধুলা-দেওয়া আপাত-আইনসঙ্গত বিচারিক প্রক্রিয়ায় মৃত্যুদণ্ড দিতে হবে যাতে সাধারণ জনতা মনে করে যে ওই লোকের মৃত্যদণ্ডই পাওনা ছিল)। যেহেতু, এভাবে একজন নির্দোষ ব্যক্তিকে স্কেপগোট করে দৃষ্টান্তমূলক ভাবে মেরে ফেললে \u0026lsquo;হয়তো\u0026rsquo; সমাজে দশটা সম্ভাব্য খুন হবে না।\nতবে নৈতিকতার আলাপের বাইরে, দৃষ্টান্ত স্থাপনের জন্য মৃত্যুদণ্ডের ভয় দেখিয়ে সমাজের অপরাধ প্রবণতা কমানোর যে দাবী, তা বৈজ্ঞানিকভাবে প্রতিষ্ঠিত নয়। গবেষণা অনুযায়ী মৃত্যুদণ্ড হত্যাপ্রবণতা কমায় এমন কোন প্রমাণ নেই এবং বলছে যে মৃত্যুদণ্ডের ফল কারারুদ্ধ করার থেকে আলাদা কিছু নয়। বরং এর উল্টা নজিরও আছে যে মার্কিন দেশে যেসব প্রদেশে মৃত্যুদণ্ড অনুমোদিত সেখানে হত্যাকান্ড বেশি। অবশ্য উপরের আলোচনাতেই বলেছি যে যদি মৃত্যুদণ্ডের দৃষ্টান্ত সমাজে হত্যাপ্রবণতা কমায়ও, তবু তা নৈতিক হয় না।\nমানুষ ভুলের ঊর্ধ্বে নয়। মানুষের পরিচালিত বিচার ব্যবস্থাও ত্রুটিহীন নয়; অনৈশ্বরিক এই ব্যবস্থা সম্ভবত কখনও ত্রুটিহীন হবেও না। ফলত বিচার ব্যবস্থায় নির্দোষ ব্যক্তির সাজা পাওয়ার ব্যাপক সম্ভাবনা থাকে। বাংলাদেশে ভুল ব্যক্তিকে সাজা দেয়ার ভুরিভুরি নজির আছে। মার্কিন দেশে মৃত্যুদণ্ডাদেশ ভুল প্রমাণিত হওয়ায় ১৯৭৩ থেকে ২০১২ সাল পর্যন্ত ১৪০ জন নির্দোষ ব্যক্তিকে মৃত্যুদণ্ড থেকে অব্যাহতি দেয়া হয়। এমন পরিস্থিতিতে, যখন আমরা পরিপূর্ণ ত্রুটিহীন বিচারের নিশ্চয়তা দিতে পারি না, তখন অফেরত ও অসংশোধনযোগ্য কোন শাস্তি দেয়া ইনসাফহীন। ভুলের অধীনস্ত মানুষের যে কাজ সংশোধন করার ক্ষমতা নেই, সেই কাজ আইনি বিচার প্রক্রিয়ায় সম্পাদন করা বিচার ব্যবস্থার নৈতিক ভিত্তিকে দুর্বল করে।\nআমরা এখনও মানুষের সাইকোলজি সম্পর্কে বেশি কিছু জানি না। আমরা জানি না যে মানুষের স্বাধীন ইচ্ছা আছে কিনা। যদি স্বাধীন ইচ্ছা না থাকে তাহলে খুনের জন্য একজন ব্যক্তিকে কতটা দায়ী করা যায়? যে পরিবেশ, পরিস্থিতি, সমাজ, সময়কাল, সিস্টেম, পরিবার, জিনেটিক বৈশিষ্ট্য, ঘটনাবলী এবং অন্যান্য নিয়ামকে একজন ব্যক্তি বেড়ে ওঠে এবং পরবর্তীতে খুন করে, সেই একই পরিবেশ, পরিস্থিতি, সমাজ, সময়কাল, সিস্টেম, পরিবার, জিনেটিক বৈশিষ্ট্য, ঘটনাবলী এবং অন্যান্য নিয়ামক যদি একজন আদর্শ, সৎ, ফেরেশতাতুল্য ব্যক্তির বেড়ে ওঠায় পরিবেশন করা হয় তাহলে সেই ফেরেশতাতুল্য ব্যক্তিও কি পরবর্তীতে সেই একই খুনটা করবে? এই প্রশ্নের জবাব আমাদের কাছে নেই। হয়তো ফেরেশতাতুল্য ব্যক্তি তার পরাধীন ইচ্ছায় খুনটা করবে কিংবা হয়তো ফেরেশতাতুল্য ব্যক্তি তার স্বাধীন ইচ্ছায় খুনটা করবে না। স্বাধীন ইচ্ছা যদি না থাকে অর্থাৎ মানুষের ইচ্ছা কোন বাহ্যিক নিয়ামক দ্বারা যদি প্রভাবিত বা নিয়ন্ত্রিত হয়, তাহলে ওই ফেরেশতাতুল্য ব্যক্তিকে তার করা খুনের জন্য আমরা তাকে কীভাবে দায়ী করবো? স্বাধীন ইচ্ছার বিষয়ে আমরা যেহেতু এখনও জানি না, এই না-জানা অবস্থাতেই মৃত্যুদণ্ড দিতে থাকা অন্যায়।\nএই আলোচনায় মৃত্যুদণ্ডকে আমি কেবল নৈতিক দিক থেকে দেখার চেষ্টা করেছি। মৃত্যুদণ্ডের উপযোগিতা-অনুপযোগিতা, মৃত্যুদণ্ডের ফলে সমাজ-রাষ্ট্রের লাভ-ক্ষতি নিয়ে বেশ কিছু স্টাডি আছে, সেগুলো আমার বিবেচ্য নয়। পৃথিবীতে ইতিমধ্যে প্রায় দুই-তৃতীয়াংশ দেশ মৃত্যুদণ্ড বিলুপ্ত করেছে এবং যেসব দেশে মৃত্যুদণ্ড আইনগত ভাবে চালু আছে তার অধিকাংশতেই মৃত্যুদণ্ডের চর্চা দীর্ঘদিন যাবৎ বন্ধ আছে। আমি মনে করি যে একটি ন্যায় দুনিয়া তৈরি করার জন্য এই প্রাচীন প্রথা থেকে আমাদের যথাশীঘ্র বের হয়ে আসা উচিত।\n","permalink":"https://www.arafathasan.me/bn/post/capital-punishment/","tags":["মৃত্যুদণ্ড","নীতি","শাস্তি","বাঁচার অধিকার","অপরাধ","আইন","বিচার","দৃষ্টান্তমূলক শাস্তি","স্বাধীন ইচ্ছা"],"title":"মৃত্যুদণ্ডে অনৈতিকতা"},{"categories":["প্রবন্ধ","ক্রিটিক্যাল"],"contents":"আফ্রিকাতে গ্যাজেল নামক হরিণ জাতীয় প্রাণী থাকে, তাদের কাছাকাছি থাকে তাদের শিকারী সিংহরাও। পুরুষ গ্যাজেলরা এক অদ্ভুদ আচরণ করে, তারা শিকারী সিংহের কাছাকাছি গিয়ে ডোন্ট কেয়ার স্টাইলে তিড়িং বিড়িং করে উঁচু উঁচু লাফ দেয়। মৃত্যুর কারণ হওয়ার মতো বিপদজনক হওয়া সত্ত্বেও পুরুষ গ্যাজেলরা এই কাজ করে।\nমেয়ে গ্যাজেলদের সেক্সুয়াল সিগনাল দেয়ার উদ্দেশ্যেই পুরুষ গ্যাজেলরা এরকম ঝুঁকিপূর্ণ আচরণ করে। শিকারী সিংহের খুব কাছাকাছি গিয়ে লাফানো মেয়েদের এই সিগনাল দেয় যে ওই পুরুষ গ্যাজেল শিকারী সিংহের থাবা থেকে বেঁচে ফেরার মতো শারীরিকভাবে সক্ষম, অর্থাৎ ভালো মানের জিন তার আছে। মেয়েরাও তাই তাদের জেনেটিক এজেন্ডা বাস্তবায়ন করতে এরকম ঝুঁকিপূর্ণ কাজ করা সাহসী পুরুষদেরই নির্বাচন করে।\nগ্যাজেলদের মতো আরও অনেক প্রাণীই এভাবে ঝুঁকিপূর্ণ সিগনালিং করে। সিগনাল দিতে গিয়ে অনেকে মারা পড়ে।\nগ্যাজেলদের এই উদাহরণ সিগনালিঙের একদম টেক্সটবুক উদাহরণ।\nহোমো স্যাপিয়েন্সদের ঝুঁকিপূর্ণ সিগনালিং এর মধ্যে আছে জোরে গাড়ি চালানো, সিগারেট খাওয়া, পাহাড়ে বা উঁচু স্থানে চড়া, উঁচু থেকে লাফ দেয়া।\nবিদ্যমান সমাজে সিগারেট খাওয়ার ব্যাপারটা দেখা যেতে পারে। স্কুলকলেজশিক্ষিত ভদ্রসমাজের বিরোধীতা সত্ত্বেও কেন এতো লোকে সিগারেট খায়। লোকে সিগারেট খাওয়া শুরু করে সেক্সুয়াল সিগনালিং–এর উদ্দেশ্যে— পিয়ার প্রেসারের মতো অন্যান্য কারণও আছে, সেটা অন্য আলাপ। এই সিগনালের মেসেজ হলো যে ‘সে এখন শারীরিক ভাবে সেক্স করার জন্য ফিট। সিগারেটের মতো বিপদজনক জিনিস নিয়েও সে ছেলেখেলা করছে। সিগারেট মৃত্যুর কারণ, কিন্তু সে মৃত্যুকেও পরোয়া করছে না।’ সিগারেট তখন হিরোইজম দেখানোর একটা টুল। আর মেয়েরা হিরোদের পছন্দ করে, যে পাওয়ারফুল— যাতে তাদের প্রটেক্ট করতে পারে।\nএই পরিস্থিতিতে সিগারেট পুরুষের কাছে দাড়ির মতোই আরেকটি গুরুত্বপুর্ণ সেকেন্ডারি যৌন বৈশিষ্ট্য হিসাবে কাজ করছে। তাই উঠতি ছেলেদের একটা ভাব থাকে যে সিগারেট না খেলে সে ঠিক পুরুষই হতে পারলো না। আর সিগারেট হয়ে ওঠে পুরুষত্বের সার্টিফিকেট।\n‘ধুমপান মৃত্যুর কারণ’, ‘ধুমপানের কারণে ক্যান্সার হয়’ কিংবা সিগারেটের প্যাকেটে নষ্ট হয়ে যাওয়া ফুসফুসের ছবি পুরুষের দেয়া ঝুঁকিভিত্তিক সিগনালকে আরও শক্তিশালী করে। ‘ধুমপান মৃত্যুর কারণ’ আদতে সিগারেটের সবচেয়ে বড় বিজ্ঞাপন হিসাবে ইন্টারপ্রেট হয়।\nসিগারেট খাওয়া নিরুৎসাহিত করতে সিগারেটকে ডিসেক্সুয়ালাইজ করতে হবে— এর ক্ষতিকর দিকের প্রচারণার পাশাপাশি, যাতে সিগারেট সেক্সুয়াল সিগনালিঙের উদ্দেশ্যে ব্যবহৃত হতে না পারে। তাহলে ব্যপকহারে, বিশেষত কিশোরদের, সিগারেটে খাওয়া শুরু করা থামানো যাবে।\nসমাজের সিস্টেমকে এমনভাবে হিট করতে হবে যাতে সিগারেট কোনক্রমেই পুরুষত্বের প্রতীক হিসাবে দাড়াতে না পারে।\nযেমন এমন বিজ্ঞাপন তৈরি করা যেতে পারে যেটা সমাজকে মেসেজ দেবে যে স্টুপিড মফিজরাই সিগাররেট খায়। সিগারেটের প্যাকেট গোলাপি রঙের করার বাধ্যবাধ্যকতার মতো সিগারেটের মেয়েলিকরণ কাজে দিতে পারে। মেয়েদের মানসিকতা এমনভাবে তৈরি করতে হবে যাতে তারা সিগারেট খাওয়াকে নেতিবাচক সিগনাল হিসাবে রিসিভ করে। সিগারেট যারা খায় তাদের স্টুপিড হিসাবে দেখিয়ে, স্টুপিডদের মেয়েরা পছন্দ করছে না এমন বিজ্ঞাপন ভালো প্রভাব রাখতে পারবে।\nবিসজনেসম্যানদের পকেটের সরকারগুলো এগুলো করবে কিনা সেটা বিষয়। সিগারেট না খাওয়া যদি কোন কোম্পানিকে ব্যাপক লাভ দিতে পারে তাহলে অন্য কথা। সিগারেট বন্ধের খবরে অনেকে যেমন স্যাটেয়ার করছিলো যে কোন ইয়াবা কোম্পানি সরকারকে প্রেসার দিচ্ছে কিনা।\nসিগারেট খাওয়া শুরু করার কথা বলছি কেবল। সিগারেট খাওয়া চালিয়ে যাওয়ার অন্যতম মূল কারণ নেশা, সন্দেহ নাই।\n","permalink":"https://www.arafathasan.me/bn/post/cigarette-and-sex/","tags":["সিগারেট","আচরণবিদ্যা","জীববিজ্ঞান","বিবর্তন","লিঙ্গভিত্তিক আচরণ"],"title":"সিগারেট ও সেক্স"},{"categories":["গল্প"],"contents":"ভবিষ্যৎদ্রষ্টা ঈশ্বর বুঝতে পেরেছিলেন যে মানুষদের স্বর্গে রাখলে তারা স্বর্গেও ডেভেলপমেন্ট, সিভিলাইজেশন ও গ্লোবালাইজেশন শুরু করবে।\nআজ গন্ধম ফল খেল তো কালকে স্বর্গোদ্যান হতে ফুল ছিড়বে, পরশু গাছ কাটবে, তরশু হাতি মারবে। তারপরে তারা স্বর্গেই বিশাল বিশাল কারখানা বানাবে, নদীতে বাঁধ দেবে, ধোঁয়া-ওয়ালা গাড়ি বানাবে আর বলবে যে স্বর্গের ব্যাপক ডেভেলপমেন্ট হচ্ছে। তারপরে তারা নানা তরিকার গোষ্ঠী বানাবে এবং এক গোষ্ঠী আরেক গোষ্টীকে সিভিলাইজেশন শেখাবে। না শিখতে চাইলে কচুকাটা করবে।\nঈশ্বর এই ভবিষ্যৎ দেখে প্রকৃতির সাথে মিলনের শিক্ষা দেয়ার উদ্দেশ্যে হোমো সেপিয়ান্সকে পৃথিবী নামক যে জায়গায় পাঠালেন সেটাও স্বর্গ হতে কম কিছু ছিলো না। সেখানে ছিলো খাদ্য ও শান্তির প্রাচুর্য।\nকিছু দিনের মধ্যেই, স্বভাবদোষে মানুষেরা খাদ্য ও শান্তি এবং জমি-জমা, বন-বাদাড়, নদী-নালা, গাছ-পালা সব কাঁটাতারের বেড়া নির্মাণ করে নিজেদের মধ্যে ভাগাভাগি করলো।\nএকই সাথে বনে আগুন দিল, কয়লা পোড়ালো, ইটভাটা বানালো, বাঘের চামড়া দেয়ালে ঝুলালো, হাতি মারলো, লক্ষ প্রজাতিকে বিলুপ্ত করে নিজের ক্ষমতা দেখালো, নিজ নিজ ধর্মের শ্রেষ্ঠত্ব ঘোষণা করলো, বড় কারখানা বানিয়ে অনেক টাকা কামালো, বার্সেলোনা-রিয়াল মারামারি করলো, শ্রেষ্ঠত্বের অহংবোধে প্রকৃতির উপর প্রভুত্ব করলো, ঈশ্বরের দুনিয়া ভেঙে অনেকগুলো দেশ বানালো, \u0026lsquo;তোমরা\u0026rsquo; এবং \u0026lsquo;আমরা\u0026rsquo; শব্দ উদ্ভাবন করলো, পৃথিবীকে হাতের তালুতে নিয়ে আসলো।\nসব শেষে ঈশ্বরের নিকট তারা প্রার্থনা করলো: হে ঈশ্বর, দুনিয়ায় শান্তি বর্ষণ করুন।\n","permalink":"https://www.arafathasan.me/bn/post/development-in-the-heaven/","tags":["গল্প","ক্রিটিক্যাল","বেহেস্ত","উন্নয়ন","ডেভেলপমেন্ট","সিভিলাইজেশন"],"title":"বেহেস্তে ডেভেলপমেন্ট ও সিভিলাইজেশন"},{"categories":["প্রবন্ধ","পেশাগত"],"contents":"ফেসবুকে বিভিন্ন পেজ বা জনপ্রিয় ব্যক্তির কোন পোস্টের কোন মন্তব্য-বাক্সে প্রচুর পরিমাণে অরুচিকর অভদ্রজনিত মন্তব্য দেখা যায়। কিছু দিন আগে বিবিসির রিপোর্ট চোখে পড়লো, যেখানে বলা হচ্ছে যে বাংলাদেশের প্রাথমিক স্তর পাস করা ৬৫ শতাংশ শিক্ষার্থী বাংলা ঠিকঠাক পড়তে পারে না। উপযুক্ত শিক্ষা না পাওয়াই এর কারণ সন্দেহ নাই। কারণ যাই হোক, আপাতত আমি এ জাতীয় মন্তব্য বন্ধ করা বা কমানোর উপায় নিয়ে ভাবছিলাম।\nকয়েকটা আইডিয়া:\n১। ফেসবুক একটা পরীক্ষার ব্যবস্থা করতে পারে যেখানে মূলত আইকিউ টেস্ট, ভদ্রতাবোধ বিষয়ক প্রশ্ন থাকবে। প্রশ্ন এমন সহজ হবে যে বাংলাদেশের সপ্তম-অষ্টম শ্রেণি উত্তীর্ণরাও পাস করতে পারে— বাংলাদেশের মানে চিন্তা করলাম আরকি, আধাঘন্টার মতো দীর্ঘ হবে। এই পরীক্ষা হবে মূলত শিক্ষামূলক, যারা উপযুক্ত রাষ্ট্রীয় শিক্ষা বঞ্চিত হয়েছে তারা যাতে ফেসবুকেই শিখে নিতে পারে। লোকেরা এই পরীক্ষায় অংশ নিয়ে যে স্কোর করবে, তা কেবল ফেসবুক ও ওই ব্যক্তি জানবে। আর এদিকে, বিভিন্ন পেজের প্রশাসকগণ নির্ধারণ করতে পারবে নূন্যতম কত শতাংশ স্কোর-ধারীরা তাদের পেজে মন্তব্য করতে পারবে। যেমন ধরা গেলো যে \u0026lsquo;প্রথম আলো\u0026rsquo; ঠিক করলো যে নূন্যতম ৬০ শতাংশ স্কোর-ধারী প্রথম আলোর পোস্টে মন্তব্য করতে পারবে।\nএই ব্যবস্থা মেধাতন্ত্রজনিত সমস্যা তৈরি করবে, তারপরেও একটা ভালো সমাধান হতে পারে। এই জাতীয় পরীক্ষার মাধ্যমে যে ভদ্রতাবোধ সাধারণে শিখবে তা বৃহৎ পরিসরে সমাজে ভদ্রতার এটিকেট তৈরি করতে পারবে, যেটা করতে সরকার ব্যর্থ হয়ে এসেছে।\n২। ফেসবুকের হাতে লোকেদের আচরণ সংক্রান্ত প্রচুর ডাটা আছে, তারা চাইলে সেই ডাটাগুলো ব্যবহার করে লোকেদের ক্যাটাগরি তৈরি করতে পারে। শুধু ক্যাটাগরির তথ্য ফেসবুক পেজের অ্যাডমিনরা ব্যববহার করতে পারবে যে কোন কোন ক্যাটাগরি মন্তব্য করতে পারবে। এআই ভিত্তিক সমাধান।\n৩। কোন মন্তব্য অভদ্রতাজনিত কিনা তা চেক করার প্রযুক্তি ইতিমধ্যে সুলভ। আর্টিফিসিয়াল ইন্টিলেজেন্স ব্যবহার করে ফেসবুক সহজেই এ জাতীয় মডেল তৈরি করতে পারবে। তবে ছোট সমস্য হবে, কোন মন্তব্য কি রকম তার লেবেল তৈরি করা ঝামেলার কাজ। এই লেবেল তৈরিতে ফেসবুকের পেজগুলোতে একটা ফিচার আনা যায়— পেজগুলোতে প্রচুর পরিমাণে মডারেটর নিয়োগ করার অপশন আনবে, যাদের কাজ হবে যে মন্তব্যগুলো অশালীন-আপত্তিকর সেগুলো চিহ্ণিত করা। ফেসবুকও কিছু বেতনভোগী কন্টেন্ট যাচাইকারী নিয়োগ করতে পারে। এই মডারেটররা যে যথেষ্ট বুদ্ধি-সম্পন্ন আর বিশ্বস্ত তা অবশ্যই যাচাই করে নিতে হবে। আপত্তিকর মন্তব্য চিহ্নিতকরণের ব্যবহারযোগ্যতা খুব সহজ করতে হবে। ফলে প্রচুর পরিমাণে ডাটা ফেসবুকের হাতে যাবে। ওরা ওই ডাটা দিয়ে এআই মডেল ট্রেইন করবে— যে মডেল প্রতিনিয়ত ফেসবুকের মন্তব্য বা পোস্ট চেক করবে, আপত্তিকর হলে সরিয়ে দেবে। এটা ফেসবুকের সেক্সুয়াল কন্টেন্ট ব্লক করার মতো একই পদ্ধতি। ওইটা ছবি আর এইটা ল্যাঙ্গুয়েজ।\n৪। যদি ফেসবুক নিজে থেকে এই সমস্যা সমাধানে এগিয়ে না আসে, তাহলে কোন থার্ড-পার্টি ৩ নম্বর আইডিয়াটা বাস্তবায়ন করতে পারে। যেমন প্রথম আলো তাদের পেজে ফেসবুক এপিআই দিয়ে সমস্ত কমেন্ট বাইরে বের করে নিয়ে তারা নিজেরাই আপত্তিকরগুলো চিহ্নিত করবে। এই ডাটা দিয়ে এআই মডেল ট্রেইন করবে। আর্টিফিসিয়াল ইন্টেলিজেন্সের এই মডেল এপিআই দিয়ে ফেসবুকে \u0026lsquo;প্রথম আলোর\u0026rsquo; পেজ সবসময় তদারক করবে, আপত্তিকর মন্তব্য পেলে মুছে দেবে।\n১ আর ২ নম্বর পদ্ধতি লোকের মধ্যে শ্রেণি তৈরি করবে, বৈষম্য তৈরি করবে। যেটা আপত্তিকর। এই পদ্ধতি দুটা ফেসবুকেও সামাজিক শ্রেণি তৈরি করবে, বাস্তব পৃথিবীর মতো, সেটাও আপনার কাছে আপাতদৃষ্টিকে আপত্তিকর মনে হতে পারে। কিন্তু আসলে এইটা খারাপ নয়। বাস্তব জীবনে আমরা শ্রেণি-ভিত্তিক সমাজেই বাস করি। আপনি যেমন কাজ খুঁজতে থাকা কোন কামলার সাথে রাস্তাতে বসে খোশ গল্প করেন না— এখানে ধরে নিচ্ছি যে আপনি মধ্যবিত্ত অর্থাৎ ভদ্রবিত্ত। সমাজে শ্রেণি দূরীভূত হলে ফেসবুকের ভার্চুয়াল দুনিয়াতেও শ্রেণি আপনা-আপনি থাকবে না।\nভার্চুয়াল দুনিয়ায় এই সমস্যাগুলো তৈরি হয়ই মূলত শ্রেণিভেদ না থাকার কারণে।\n","permalink":"https://www.arafathasan.me/bn/post/fix-offensive-comments-on-facebook/","tags":["ফেসবুক","কৃত্রিম বুদ্ধিমত্তা","ভিড় নিয়ন্ত্রণ"],"title":"ফেসবুকের আপত্তিকর মন্তব্য সরানোর কিছু আইডিয়া"},{"categories":["প্রবন্ধ"],"contents":"দেহভঙ্গিতে লৈঙ্গিক পার্থক্য সহজেই লক্ষ্যনীয়। নারী-পুরুষে বসার ক্ষেত্রে পার্থক্য আছে, এমনকি দাঁড়ানোর ভঙ্গিও আলাদা। আমাদের সমাজে সাধারণভাবে মনে করা হয় যে কেবল পুরুষরাই পায়ের উপর পা তুলে বসে, নারীরা বসে না কিংবা \u0026#39;ভালো\u0026#39; নারীরা পায়ের উপর পা তুলে বসে না। কথা হলো যে লোকে পায়ের উপর পা দিয়ে কেন বসে? সোজা উত্তর— এভাবে বসে আরাম লাগে, এক ভাবে কতই আর বসে থাকে যায়, তাই এপাশে-ওপাশে নানান স্টাইলে লোকে বসে। একটু ভাবও নেয়া যায়, আরামও হয়।\n নারীরা পায়ে পা দিয়ে পুরুষের তুলনায় বেশি বসে কিনা তা বলতে পারছি না, এটা নিয়ে স্টাডি হতে পারে। তবে পুরুষেরা সাধারণত ইংরেজি 4 স্টাইলে, মানে হাঁটুর উপরে গোড়ালি দিয়ে বেশি বসে, নারীরা এই স্টাইলে খুব একটা বসে না। এই স্টাইল পুরুষদের আত্মবিশ্বাস, সক্ষমতা, দম্ভ ও সচেতন কিন্তু রিল্যাক্স ভাব প্রকাশ করে ও একটা প্রতিযোগিতামূলক পরিবেশ তৈরি করে, মানে আপনি আমি সমান সমান আছি, এখনও কেউ জিতে নাই। স্টাইলটা পুরুষত্ববাচক হওয়াতে মেয়েরা এই স্টাইলে সাধারণত অন্য মেয়েদের সামনে বসে, কিন্তু পুরুষদের সামনে বসে না। সংস্কৃতিভেদে হাঁটুতে-গোড়ালি স্টাইল অসম্মানও প্রকাশ করতে পারে।\n আরেকটা স্টাইল হলো হাঁটুর-উপরে-হাঁটু। হাঁটুর-উপরে-হাঁটু দিয়ে আঁটসাঁটভাবে নারীরা যেমন বসে পুরুষেরাও বসে। তবে বসার ধরণ অনুযায়ী এই স্টাইল পুরুষদের জন্য মেয়েলিত্ব প্রকাশ করতে পারে। নারীরা এই স্টাইলে বসে চরমভাবে যৌনাবেদন প্রকাশ করতে পারে ও মনোযোগ আকর্ষণ করতে পারে, তাই এটি তাদের দিক হতে আবেদন প্রকাশকারী স্টাইল। এক পায়ের উপর দিয়ে অন্য পা তুলে দিয়ে সুগঠিত উরু ও মসৃন পা সহজেই উপস্থাপন করা যায়। \u0026#39;বেসিক ইন্সটিংক্ট\u0026#39; সিনেমায় নারীদের এভাবে বসার মর্ম ভালোভাবে বোঝা যায়।\n   পুরুষদের ক্ষেত্রে এই হাঁটুর-উপরে-হাঁটু স্টাইল একটা রাজকীয় বিজয়ী ভাব প্রকাশ করে, \u0026#39;আমার উপরে কেউ নাই\u0026#39; ধরণের। তবে মেয়েদের মতো তারা বেশি আঁটসাটঁভাবে বসেন না, কেননা তাতে অণ্ডাশয়ে বেশি চাপ পড়ে বিধায় অসুবিধাজনক। পরিস্থিতিভেদে নারীরাও এই ভঙ্গিতে রাজকীয়তা প্রকাশ করতে পারে। দেখা গেছে যে, কর্তাব্যক্তিরা এভাবে বসে থাকা অবস্থায় তারা কম কথা বলছেন, বিভিন্ন প্রস্তাব বাতিল করার বেশি প্রবণতা দেখাচ্ছেন, আলোচনা বিস্তারিত করতে চাচ্ছেন না, সর্বোপরি কর্তৃত্ববাদী মনোভাব দেখাচ্ছেন। ফলে ব্যবসায়ীরা এই ভাবে বসে ভালো সুবিধা করতে পারেন।\n   আবার চরম মানসিক চাপের সময় (যেমন পরীক্ষার হলে সময় যখন শেষ হই হই করছে কিন্তু আপনার আরও অনেক লেখা বাকি) অবচেতন মনেই লোকে এই স্টাইলে বসে, তখন মুদ্রাটি সংকুচিত ভাব প্রকাশ করে। অবশ্য সংকুচিত ভাব প্রকাশে হাঁটুর উপর হাঁটু মুদ্রাতে একটু পরিবর্তন আসে, এটা বরং উরুর উপর উরু হয়ে যায়। সংকুচিত ভাবের সময় পুরুষরা অণ্ডাশয়ে বেশি চাপ দিয়ে বসেন।\n ","permalink":"https://www.arafathasan.me/bn/writings/articles/generals/gender-based-differences-in-posture/","tags":["নারী","পুরুষ","বসা","দেহভঙ্গিমা","লৈঙ্গিক পার্থক্য","লিঙ্গভিত্তিক আচরণ"],"title":"বসার ভঙ্গিমায় কিছু লৈঙ্গিক পার্থক্য"},{"categories":["নীতি","প্রবন্ধ"],"contents":"পুরুষত্বের দুইটা অর্থ আছে: শৌর্য-বীর্য, শক্তিমত্তা, পেশাদারিত্ব প্রকাশ করে একটি অর্থ। আরেকটি মানে হলো পুরুষের পুরুষবাচকতা। প্রথম অর্থে নিলে, যে নীতিগুলো, তা নারী-পুুুরুষ নির্বিশেষে সকলের ক্ষেত্রে প্রযোজ্য হবে। কেননা, প্রথম অর্থের পুরুষত্ব কেবল পুরুষদের থাকতে পারে না, নারীদেরও থাকতে পারে। একজন পুরুষও দুর্বল কাজ করতে পারেন আবার একজন নারীও পৌরুষ সিদ্ধান্ত নিতে পারেন। প্রথম অর্থকে আমলে নিয়ে কী কী নীতি হওয়া উচিত, তা পরে লিখবো। আপাতত দ্বিতীয় অর্থে মনোযোগ দেই।\nতো দ্বিতীয় অর্থে, পুরুষত্বের নীতি বলতে বায়োলজিক্যাল \u0026lsquo;পুরুষ\u0026rsquo;কে ঘিরে নীতি হতে হবে, তাই তো? বৈশিষ্ট্যের কথা বললে জীববিজ্ঞানের বই থেকে কিছু উদ্ধৃত করতাম, যেমন অন্ডকোষ থাকা, তুলনামূলক অধিক টেস্টোটেরন হরমোন উৎপাদিত হওয়া, অপত্য-ধারণ না করা, ওয়াই ক্রোমোজোম থাকা ইত্যাদি পুরুষবাচক বৈশিষ্ট্য।\nনীতি আর বৈশিষ্ট্য এক নয়। একটু সরলীকরণ করি, চলতি-ফিরতি যা নীতি-নৈতিকতা, একজন পুরুষ হিসাবে যা থাকা উচিত, কিন্তু আবশ্যিক নয়, না থাকলেও পুরুষ হওয়া যায়, এমনগুলো নীতি। আর বৈশিষ্ট্যগুলো আবশ্যিক, যেহেতু তা না থাকলে পুরুষ হওয়া যায় না। দেখুন, পুরুষের নীতি কেবল পুরুষত্বে। পুরুষত্ব মানে, খসখসে বিজ্ঞানের দৃষ্টিতে প্রজননে পুরুষের ভূমিকা পালন করা। প্রজননে পুরুষের ভূমিকা পালনই, পুরুষের, পুরুষ হিসাবে, মানুষ হিসাবে নয়, প্রধান নীতি। প্রজনন মানে সঙ্গমমাত্র নয়, অপত্য উৎপাদনের পুরো প্রক্রিয়াকে বোঝাচ্ছি। এবং এটাই পুুরুষ হিসাবে প্রজাতির প্রতি প্রধানতম গুরুদায়িত্ব।\nব্যাপারটা যেহেতু প্রজনন জড়িত, তাই সে সংক্রান্ত কিছু বিষয়েই বলি, যেগুলো হোমো স্যাপিয়েন্স পুুরুষদের নীতি হতে পারে, যেগুলো পুরুষের পুরুষ হিসাবে ভুমিকা মূলত। অবশ্য বেশির ভাগ পয়েন্টই হলো কী কী নীতি হতে পারে না।\n১। আপনার সঙ্গিনী ও সন্তানকে নিরাপত্তা দিন, তাদের কোন ধরনের অনিশ্চয়তায় রাখবেন না। নিরাপত্তা-বলয় তৈরি করার ক্ষমতা মানুষসহ অন্যান্য প্রাণীর পুরুষদের অন্যতম গুরুত্বপূর্ণ যৌন বৈশিষ্ট্য।\n২। আপনি খেয়াল করে থাকবেন, মানুষসহ আপনার আশেপাশের অনেক প্রাণীই ধর্ষণ করে। যেমন মুরগি, হাঁস, ছাগল। মানুষ কেন ধর্ষণ করে, তা নিয়ে অনেক গবেষণা হয়েছে, ব্যাপারটা জিনগত হতে পারে। কিন্তু নোট করে নিন, ধর্ষণ বা ধর্ষণ-চিন্তা পুরুষত্বের নীতি নয়।\n৩। নারীদের নারী হিসাবে সম্মান করবেন না। পুরুষ হওয়া যেমন সম্মানের কোন বিষয় নয়, নারী হওয়াও তেমনি সম্মানের বিষয় নয়। আপনার সমাজে নারীদের \u0026lsquo;সমানের\u0026rsquo; থেকে বেশী সম্মান দেয়া হয়। প্রায়শই তাদের সম্মানিত করতে মা-বোন হিসাবে উল্লেখ করা হয়। পুরুষদের বাবা-ভাই হিসাবে উল্লেখ করতে শুনেছেন কখনও? আপনি যেমন সমাজের অন্য পুরুষদের বাবা-ভাই হিসাবে দেখেন না (বাঙালি সংস্কৃতিতে অপরিচিতজনকেও চাচা-চাচি, নানা-নানি ডাকার ও মানার যে প্রথা আছে সেটার কথা বলছি না), তেমনি নারীদের কেবল নারী হিসাবে, মানুষ হিসাবে দেখুন। নারীদের অতিরিক্ত সম্মান দেয়ার চালাকি নারীদের পদানত করার জন্য পুরুষতন্ত্রে একটা হাতিয়ার। এই হাতিয়ার ব্যবহার করে নারীদের পদানত করে নিজের কাপুরুষত্ব প্রমাণ করবেন না।\n৪। ফ্লার্টিং ও উত্তক্তকরণের মধ্যে সুক্ষ পার্থক্য বিদ্যমান। এই পার্থক্য জানার চেষ্টা করুন। অবস্থাভেদে যেটা ফ্লার্টিং, ভিন্নাবস্থায় তাই উত্তক্তকরণ হতে পারে। ফ্লার্টিং অতিপ্রাচীন (প্রধানত) পৌরুষ আচরণ। এটা শিখবার ও অনুশীলনের বিষয়, শেখার চেষ্টা করতে পারেন। তবে নিজের ওজন কমাবেন না। সর্বাবস্থায় ফ্লার্টিং করবেন না। ব্যক্তিত্ব বজায় রাখুন। সীমা অতিক্রম করলে আপনাকে \u0026lsquo;লুচ্চা\u0026rsquo; হিসাবে চিহ্নিত করা হবে। নিজের স্কিল বাড়ান, সামাজিক সম্মান বাড়ান। অধিক অর্থোপার্জন করুন। এসব এই যুগে গুরুত্বপূর্ণ যৌন আকর্ষী চিহ্ন। [আমার অজ্ঞতার কারণে ফ্লার্টিং এর বাংলা লিখতে পারলাম না। এর ভালো বাংলার কেউ পরামর্শ দিতে পারেন?]\n৫। সন্তান প্রতিপালনে আপনার সঙ্গিনীকে, আপনার সন্তানের মাকে, সহায়তা করুন। আমাদের সমাজে এই কাজ কেবল মেয়েদের কাজ হিসাবে চিহ্নিত। কিন্তু তা প্রায় সত্য নয়। সন্তানের দায়িত্ব নিন, তার দেখভাল করুন।\nসাথে এটাও মনে রাখুন যে ক্যাপিটালিজমের এই খারাপ অন্যায় দুনিয়া সন্তানের কাছ থেকে তার মাকে চাকরি বা কাজের অজুহাতে দূরে সরিয়ে দিচ্ছে। সেজন্য পিতাকে বেশি দায়িত্ব নিতে ক্যাপিটালজমের মিডিয়াগুলো ব্যাপক প্রচার চালাচ্ছে। বিপরীতে আপনার পুরুষতান্ত্রিক সমাজ, সন্তানকে পিতার স্নেহ হতে বঞ্চিত করছে। সহজ করে বলি, আপনার দশ মাস বয়সী সন্তানকে বাড়িতে পরিচারিকার কাছে দিয়ে বা ডে কেয়ার সেন্টারে দিয়ে তার মাকে চাকুরিতে যেতে দেবেন না। আপনার সন্তান কেবল আপনাদের নয়, একজন শিশু সমাজের সদস্য। সমাজের দায়, শিশুর মাকে চাকুরি থেকে প্রয়োজনীয় অব্যাহতি দেয়া। আমি বুঝতে পারছি, আপনি এখানে তেমন কিছু করতে পারবেন না, কিন্তু চেষ্টা করুন।\n৬। বাংলা সিনেমা দেখে মেয়েদের গায়ে হাত না তোলার নীতি শিখে থাকলে তা বর্জন করার কথা ভাবতে পারেন। আপনাকে কোন নারী মারলে আপনি মারবেন না, এই নীতি নারীদের জন্য অবমাননাকর। এবং আপনার কাপুরুষত্ব। তবে ওই নারীর প্রতি আপনার দুর্বলতা থাকলে বা ভবিষ্যতে তাকে পাওয়ার আশা মনে পুষে রেখে মার খেতে চাইলে ভিন্ন কথা।\nএই পয়েন্টে একটা কর্নার কেসের কথা বলি। অন্য উচ্চতর প্রাণীর মতো মানুষেও, সহিংসতা মূলত পুরুষেরাই করে। প্রধানত দুই কারণে, এক, সম্পদ, দুই, নারী। নারীরা শারীরিক সহিংসতায় তুলনামূলক কম অংশ নেয়। এর কারণ নারীদের সন্তান-ধারণের মতো কঠিন দায়িত্ব নিতে হয়। পুরুষেরাও সাধারণত নারীদের সাথে সহিংসতা তুলনামূলক কম করে। প্রথমত তার প্রয়োজন কম পরে, দ্বিতীয়ত নিজের প্রজাতিকে বিপদে ফেলতে চায় না তৃতীয়ত নিজের সুযোগ কমাতে চায় না।\n৭। অর্থ বা তাৎক্ষণিক কোন বিনিময়-শর্ত দিয়ে যৌনসঙ্গম করবেন না। এটা কাপুরুষত্ব। পুরুষত্বহীনতা। চলতি বাংলায় একটা শব্দ আছে, পটানো। প্রেমের জন্য নারীদের আপনার প্রতি প্রলুব্ধ করা, মানে পটানো পুরুষের বৈশিষ্ট্য বা নীতি। মোরগকে দেখেছেন কখনও, সে কিভাবে তার প্রেমিকার চারিদিকে ঘুরে ঘুরে, পাখাতে পা ঘষে শব্দ তৈরি করে প্রেম নিবেদন করে?\n৮। বন্ধুবর্গ তৈরি করুন। নিকট বন্ধুরা আপনার ভাই। আপনার ভাই আপনার শক্তি। প্রাচীন সমাজে দুই পরিবার বা গোষ্ঠী মারামারি করার আগে খোঁজ নিতো যে প্রতিপক্ষের ভাই কয়জন। কেননা ভাইয়ের সংখ্যাই শক্তি। এই শক্তির জন্যই পুরুষেরা গ্রুপ তৈরি করে, নারীদের থেকে বেশি, এবং এখনও তা অব্যাহত আছে। আধুনিক এই যুগে মারামারি হয়, তবে তা ফিজিক্যাল নয়। প্রচুর লিংক তৈরি করুন। নেটওয়ার্ক বড় করুন।\n৯। নিজের কাজ নিজে করুন। নারী-পুরুষে কাজের কোন ভাগ প্রধানত নেই (প্রজননে ভুমিকা ছাড়া)। নিজের কাপড় নিজে পরিস্কার করুন। নিজ হাতে খাবার তৈরি করুন। তবে আপনার সঙ্গী যদি আপনার জন্য খাবার তৈরি করে আপনার প্রতি ভালোবাসা প্রকাশ করতে চান, তবে তাকে সেই সুযোগ দিন।\n১০। নারীদের দুর্বল মনে করে বিভিন্ন কাজ হতে বিরত করে আপনার কাপুরুষত্ব ফলাবেন না। যেমন বাজারের ব্যাগ বহন, বা বাসে দাঁড়িয়ে থাকা। তবে তা ভালোবাসা প্রকাশের উপায় হলে ঠিক আছে। বা অন্য কোন জরুরি পরিস্থিতি।\n","permalink":"https://www.arafathasan.me/bn/post/ten-principles-of-masculinity/","tags":["পুরুষত্ব","নীতি","বিষাক্ত পুরুষত্ব","নারী","যৌন বৈশিষ্ট্য"],"title":"পুরুষত্বের দশ নীতি"},{"categories":["পেশাগত","প্রবন্ধ"],"contents":"কীভাবে ভালো রেজুমে লিখতে হয়, সেটা গুগল করলেই অনেক ভালো ভালো পরামর্শ পাওয়া যায়। গুগল করে সচরাচর চোখে পড়ে না এমন আমি কতক পয়েন্ট করেছিলাম, পয়েন্টগুলো বহুদিন ধরে নানা ওয়েবসাইট দেখতে দেখতে অভিজ্ঞতার ভিত্তিতে লেখা। ফলে খানিক বিচ্ছিন্ন, উল্টাপাল্টা। তবে যারা সিভি বা রিজিউম লিখতে চাচ্ছেন, বিশেষত নতুনদের, কাজে লাগবে।\n১। ব্যবহৃত লিংকগুলো হাইপার রেফারেন্স দিয়ে দেয়া উচিত, যাতে ক্লিক করেই খোলা যায়। আপনার লিংকডইন আইডির লিংকের উপর ক্লিক করেই যাতে ব্রাউজারে খোলা যায়। অবশ্যই লিংক ভিজিবল রাখাই ভালো। মানে কোন আইকন বা সংক্ষিপ্ত টেক্সটে লিংক হাইড করা যাবে না।\n২। বেশ কিছু রেজুমেতে যোগাযোগের জন্য vCard এর কিউআর কোড দেখলাম। একটু স্মার্ট দেখায়, দশ জন থেকে আলাদা করে।\n৩। সম্পূর্ণ রেজুমেতে দুটার বেশি রং ব্যবহার করা ঠিক নয়, বেশি রঙাচঙা করা ঠিক নয়।\n৪। কমার পরে স্পেস হয়, ব্রাকেট খোলার আগে ও বন্ধ করার পরে স্পেস হয়। এমন টুকিটাকি ব্যপারগুলো যাতে চোখ না এড়ায়।\n৫। পেজ মার্জিন ভালো ভাবে দেখা উচিত যে প্রিন্ট করার মতো অবস্থাতে আছে কিনা। আধ ইঞ্চির মতো হলে ভালো।\n৬। লেখা গুলো ঝরঝরে করা একান্ত দরকার, আড়ষ্ঠ লেখা নেতিবাচক মনোভাব সৃষ্টি করে। নিজের রেজুমে কয়েকবার পড়া উচিত।\n৭। এখন পর্যন্ত বাংলাদেশের যত জনের দেখলাম, অধিকাংশই মাক্রসফট ওয়ার্ড ব্যবহার করে রেজুমে তৈরি করেছে। ওয়ার্ড রেজুমে তৈরি করার জন্য যথেষ্ট। মানে প্রয়োজনের তুলনায় অনেক বেশি শক্তিশালী। তবে ওয়ার্ডের ফাংশনালিটি জানতে হবে। অনলাইনেও রেজুমে তৈরি করার কিছু পেইড সাইট আছে।\n৮। নিজের রেজুমে অবশ্যই নিজেই তৈরি করতে হবে। অন্যজনকে দিয়ে রেজুমে বানিয়ে নেওয়া ঘোরতর অন্যায়। আর আপনি নিজের রেজুমে বানাতে পারেন না, তো আপনি কি পারেন যে আপনাকে জবে নেবে?\n৯। ফন্ট ব্যববহারের ক্ষেত্রে সিলেক্টিভ হতে হবে। নিজের সৌন্দর্যবোধের দিকে আস্থা রাখুন। পেশাদারি ফন্ট ব্যবহার করুন। একটু গুগল করুন।\n১০। কানাডাবাসী আইটি ইন্জিনিয়ার রাইয়ান কামালকে আমি জিজ্ঞেস করেছিলাম, তিনি জানিয়েছেন যে আইটি সেক্টরে অন্যতম সেরা রেজুমে ফরম্যাট হিসেবে বিবেচনা করা হয় প্লেইন টেক্সট।\n১১। বড় বড় কোম্পানিগুলোতে রেজুমে দেখার একটা সফটওয়্যার ব্যবহার করা হয়, নামটা ভুলে গেছি। ওই সফটওয়্যার রেজুমেগুলো পড়ে কাঙ্ক্ষিত যোগ্য প্রার্থীদের আলাদা করে। তাই রেজুমেতে বেশি গ্রাফিক্স থাকলে সফটওয়্যারটি পড়তে পারে না বা ভুলভাল পড়ে। যদিও ইনফোগ্রাফিক রেজুমে ভালো চলছে এখন। সুতরাং সাবধান। খানিক সমন্ময় করতে পারেন। বাংলাদেশে কোন কোম্পানি ব্যবহার করে কিনা জানি না। আমার মনে হয় বাংলাদেশের কোন কোম্পানি হলে ইনফোগ্রাফিক দেয়া যেতে পারে। তবে তেমন না হলে গ্রাফিকস বাদ দিন।\n১২। যদিওবা গ্রাফিকস ব্যবহার করেন, কোন ক্রমেই রেজুমেতে প্রয়োজনের অতিরিক্ত গ্রাফিকস থাকা যাবে না। কোম্পানি সফটওয়্যার ইঞ্জিনিয়ার খুঁজছে, গ্রাফিক ডিজাইনার নয়। গ্রাফিকস না থাকলেই বরং ভালো।\n১৩। রেজুমে এক পাতায় করার চেষ্টা করুন। একান্তই না হলে দুই পাতা। আপনার রেজুমে ২০/৩০ সেকেন্ডের বেশি পড়া হবে না। দুপাতার বেশি দিলে নিশ্চিত থাকুন যে আপনার রেজুমে হাতে নিয়েই ডাস্টবিনে ফেলা হয়েছে।\n১৪। ল্যাটেক শিখতে পারেন, এটা ডকুমেন্ট তৈরি করার ব্যবস্থা। ল্যাটেক যেকোন ডকুমেন্ট (রেজুমে) তৈরি করার জন্য সবচেয়ে ভালো উপায়। প্রচুর টেমপ্লেট আছে, আপনার পছন্দসই একটা বেছে নিন। আপনি অন্তত একটা প্রোগ্রামিং ভাষা জানেন, আপনার ২ থেকে ৩ ঘন্টা লাগবে ল্যাটেকের কাজ চালানেো মতো বেসিক শিখতে। Overleaf\nল্যাটেকের অনলাইন কম্পাইলার। আপনপার জন্য সম্ভবত যথেষ্ট। তবে চাইলে নিজের সিস্টেমেও সংস্থাপন করতে পারেন।\n১৫। হালকা রং ব্যবহার করলে ভালোই লাগে, তবে ঝুঁকি হল গ্রেস্কেলে প্রিন্ট করলে সব রঙ ভালমত নাও আসতে পারে। সেক্ষেত্রে রেজুমেটা পাঠের অযোগ্য হয়ে যাবে। এটা মাথায় রাখতে হবে।\n১৬। রেজুমেতে পোর্টফলিও, ব্যক্তিগত ব্লগ, লিংকড-ইন, গিটহাব এবং অন্যান্য প্রাসঙ্গিক সাইট যুক্ত করুন। ক্লিক করার উপযোগী করে।\n১৭। চাকরিদাতা প্রতিষ্ঠান এবং রিক্রুটিং এজেন্সি ওয়ার্ড ফরম্যাটে চাইতে পারে। পরিচ্ছন্ন একটা রেজুমে ওয়ার্ডে বানিয়ে রেখে দেন। চাইলে দিয়ে দিবেন।\n১৮। যা জানেন রেজুমেতে তাই থাকবে, বিন্দু মাত্র বাড়িয়ে লিখবেন না। ভাইভতে যদি আপনার রেজুমে অনুযায়ীই কথা বলা হবে। একজন রিক্রুটারের বক্তব্য \u0026ldquo;একটা বা দুইটা অসত্য ধরা পড়লে আমি কিছু বলি না। কিন্তু নোট করে রাখি। সাক্ষাৎকার শেষ হয়ে যাওয়ার পর অন্যান্য ভালো-মন্দ পর্যবেক্ষণের সাথে মিলিয়ে সিদ্ধান্ত নিই। বেশি অসত্য ধরা পড়লে আশঙ্কাজনক হিসেবে নোট করি এবং সাক্ষৎকারের পর এই পর্যবেক্ষণটা গুরুত্বের সাথে বিবেচনা করি। যদি সংখ্যায় এবং মানে অতিরিক্ত মাত্রায় অসত্য ধরা পড়ে তখন আর সাক্ষাৎকার বেশি লম্বা করি না। অল্প কথায় শেষ করে ভদ্রভাবে বিদায় জানিয়ে দিই।\u0026rdquo;\n১৯। অনলাইনে রেজুমে লেখার অনেক পরামর্শ দেয়া আছে, সেগুলো খানিক দেখে নিন। খুবই গুরুত্বপূ্র্ণ। এই লেখায় প্রচলিত, প্রাথমিক ও গুরুত্বপূর্ণ টিপসগুলো দেয়া নেই।\n২০। রেজুমে লেখার পড়ে অবশ্যই নিজে একবার প্রিন্ট করে দেখে নেবেন যে কেমন হলো। কারণ প্রিন্ট করলে ডিসপ্লের থেকে ভিন্ন ভাবে দেখা যায়, মাপ ভালো মতো বোঝা যায়।\n২১। রেজুমে অভিজ্ঞ নিকটজনকে দেখান। আপনার চোখে এড়িয়ে গেছে এমন কিছু উনি হয়তো ধরিয়ে দেবেন।\n","permalink":"https://www.arafathasan.me/bn/post/resume-writing/","tags":["রেজুমে","সিভি","জীবনবৃত্তান্ত","চাকরি"],"title":"রেজুমে লেখার কিছু কৌশল"},{"categories":["অন্যান্য"],"contents":"“আমার দেশ হারিয়ে গেছে, আইডেন্টিটি হারিয়ে গেছে আমি আর সে দেশের লোক নই। এটা ভাবতে আমার কষ্ট হয়।…বাংলা হচ্ছে ভারতবর্ষের সেকেন্ড লারজেস্ট ল্যাঙ্গুয়েজ। হিন্দি ভাষার পরেই বাংলা। বাংলাদেশ যদি আমাদের সঙ্গে থাকত তবে হিন্দির চেয়ে আমরা বেশি হতাম। বাংলাদেশ যদি আলাদা না হয়ে যেত তবে ভারতবর্ষের রাষ্ট্রভাষা বাংলা হতো।…যত বেশি সভ্য হবে মানুষ, তত বেশি ভোগ্যপণ্য বাড়াবে, অপ্রয়োজনীয় জিনিস বাড়াবে। এখন একটা বাড়িতে তিনটে চারটে টিভি। …সমাজ বিজ্ঞানীরা এখন ইকোলজিক্যাল ব্যালেন্স রাখার জন্য বলছে, গো ব্যাক টু জয়েন্ট ফ্যামিলি। তার কারণ হচ্ছে, এক উনুনে দশজনের রান্না হবে। একটা উনুন জ্বলবে। যেন পাঁচটা উনুন না জ্বলে। পাঁচটা উনুন পৃথিবীর উষ্ণায়নে সাহায্য করবে।”\n— শীর্ষেন্দু মুখোপাধ্যায়\nজন্ম ১৯৩৫ সালের ২ নভেম্বর ময়মনসিংহে।\nদেশভাগের সময় শীর্ষেন্দুর দশ বছর বয়সে ময়মনসিংহ থেকে কলকাতায় চলে যায় তার পরিবার।\n","permalink":"https://www.arafathasan.me/bn/post/shirshendu-mukhopadhyay/","tags":["ছোট","শীর্ষেন্দু মুখোপাধ্যায়","ভারতবর্ষ","বাংলা"],"title":"শীর্ষেন্দু মুখোপাধ্যায়: আমার দেশ হারিয়ে গেছে"},{"categories":["ক্রিটিক্যাল","প্রবন্ধ"],"contents":"সহজ কথায় ধর্মনিরেপেক্ষতা হলো কোন প্রতিষ্ঠানকে, বিশেষত রাষ্ট্রকে, ধর্ম বা ধর্মীয় রীতিনীতি, প্রথার বাইরে থেকে পরিচালনা করাকে বোঝায়। ধর্মনিরেপেক্ষতার ধারণা মূলত রাষ্ট্রের ক্ষেত্রেই ব্যবহৃত হয়। ধর্ম একটা প্রতিষ্ঠান, রাষ্ট্রও একটা প্রতিষ্ঠান। ধর্মনিরপেক্ষতা বলে যে এই দুই প্রতিষ্ঠান পৃথক ও স্বাধীনভাবে চলবে।\nইউরোপে মধ্যযুগে রাষ্ট্র ও ধর্ম এমন অঙ্গাঙ্গিভাবে জড়িয়ে থাকতো যে কোনটা ধর্মের বিধান আর কোনটা রাষ্ট্রের আইন বোঝা যেতো না। ধর্মের প্রতি মানুষের অন্ধভক্তি থেকে উৎসারিত জন-শক্তি রাষ্ট্র তথা শাসক ব্যবহার করে নিজের শক্তি সুসংহত করতো, জনগণকে বশে রাখতো। কোন বিশেষ একটা ধর্মও রাষ্ট্রকে ব্যবহার করে নিজের ক্ষমতা বাড়াতো, অন্য ধর্মগুলোকে পদদলিত করতো। এরকম অবস্থায় ধর্মনিরেপেক্ষতার ধারণার প্রয়োগ হয়। মানে দুই প্রতিষ্ঠান আলাদা ও স্বাধীনভাবে পরিচালিত হবে।\nরাষ্ট্র কোন বিশেষ ধর্মের অধীনস্ত হয়ে চললে ঐ রাষ্ট্রে ভিন্নধর্মাবলম্বীরা বা অধার্মিকরা দ্বিতীয় শ্রেণীর নাগরিকে রূপান্তরিত হন। আবার সব ধর্ম অনুযায়ী, জগাখিচুড়ি করে কোন একটা উপায়ে, চললে যারা ধর্ম মানেন না তারা দ্বিতীয় শ্রেণীর নাগরিকে রূপান্তরি হন। রাষ্ট্র এমন একটা প্রতিষ্ঠান যেখানে ঐ দেশের সকলের সমান অধিকার থাকে, সবাই সমান মর্যাদাসম্পন্ন। কোন বিশেষ ধর্মাবলম্বী বা জাতিগোষ্ঠীর মত অনুযায়ী আধুনিক রাষ্ট্র চলে না। আধুনিক সভ্য রাষ্ট্র ধর্মনিরেপেক্ষ, জাতিনিরপেক্ষ ও অসাম্প্রদায়িক আচরণ করে, অর্থাৎ সবাইকে সমান চোখে দেখে। আর এরকম রাষ্ট্রে ধর্মগুলো স্বাধীন থাকে, রাষ্ট্র ধর্মকে পরিচিলিত করে না। অধর্মনিরপেক্ষ রাষ্ট্রে ধর্মগুলো শেকল-বন্দি হয়ে পড়ে, আর এই ধর্মের মানুষেরাও।\nঅর্থাৎ, ধর্মনিরেপেক্ষতা হলো রাষ্ট্রের একটা ব্যপার। আর মুসলমান হওয়া হলো ব্যক্তির একটা ব্যপার। রাষ্ট্র মুসলিম হয় না, ব্যক্তিও ধর্মনিরপেক্ষ হয় না।\nএকজন মুসলিম হতে পারে, ধার্মিক হতে পারে বা নাস্তিক, অজ্ঞেয়বাদী, সর্বেশ্বরবাদী, ঔদাসীন্যবাদীও হতে পারে। কেউ ধর্মনিরপেক্ষতার সমর্থক হতে পারে, মানে সে মনে করে তার রাষ্ট্রের ধর্মনিরপেক্ষ উপায়ে চলা উচিত। কেউ নিজেকে ধর্মনিরপেক্ষ দাবী করলে (অর্থাৎ সে ধর্মনিরপেক্ষতার সমর্থক), সেটা তার নিজের ধর্ম সংক্রান্ত অবস্থান নয়, সেটা তার রাষ্ট্র পরিচালনা সংক্রান্ত অবস্থান। মানে একজন অজ্ঞেয়বাদী মনে করতে পারে যে রাষ্ট্র কোন একটা ধর্ম অনুযায়ী চলা উচিত, আবার কোন ধার্মিক মনে করতে পারে যে তার রাষ্ট্রের কোন একটা ধর্মকে বিশেষায়িত করা উচিত নয়।\nঅর্থাৎ, কেউ একই সাথে মুসলমান ও ধর্মনিরপেক্ষ হতে পারে। শেখ মুজিবুর রহমান এখন জ্বলজ্বলে উদাহরণ। উনি ধার্মিক, মুসলমান, ধর্মনিরপেক্ষতার সমর্থক ও ধর্ম পালনকারী। আরেকজনের নাম বলি— মুহাম্মদ আলী জিন্নাহ। ইনি মুসলমান, ধর্মনিরপেক্ষতার সমর্থক, ধর্মীয় পরিচয় ভিত্তিক রাজনীতি করেছেন কিন্তু যদ্দুর জানা যায় যে ধর্ম পালন করতেন না।\nউপরে ইসলাম সংক্রান্ত যতটুকু বললাম তা হলো অরাজনৈতিক ইসলামের দৃষ্টিভঙ্গি। এখন আলোকপাত করি রাজনৈতিক ইসলামের (Political Islam) দিকে।\nইসলাম একটা ব্যাপক, আনুষ্ঠানিক ও লিখিত ধর্ম। ইসলাম যথেষ্ঠ সুস্পষ্ট হওয়া সত্ত্বেও, এতে অনেক মত ও পথ আছে। এমন অনেক আলেম ও ইসলাম বিশেষজ্ঞ আছেন যারা মনে করেন যে ইসলাম ধর্মনিরপেক্ষতা সমর্থন করে। আবার অনেকে মনে করেন যে ইসলাম ধর্ম নিরপেক্ষতা সমর্থন করে না। বিশেষত যারা ওয়াহাবি মতাবলম্বী, তারা মনে করেন যে ইসলাম ধর্মনিরপেক্ষতা সমর্থন করে না। বর্তমান সময়ে বিশ্বব্যাপী রাজনৈতিক প্রণোদনার কারণে ওয়াহাবি মতবাদ প্রবলভাবে ছড়িয়ে পড়ছে, তাই, ওয়াহাবি মতকেই একমাত্র ইসলাম বলে মনে হয়। কিন্তু ওয়াহাবি মতবাদই একমাত্র ইসলাম নয়। ভারতের দেওবন্দীরা মনে করে যে \u0026lsquo;মুসলমান সংখ্যালঘু ভারত\u0026rsquo; এর ধর্মনিরেপেক্ষ হওয়া উচিত, আবার তাদেরই একটা শাখা বাংলাদেশের হেফাজতে ইসলাম \u0026lsquo;মুসলমান সংখ্যাগুরু বাংলাদেশ\u0026rsquo; এর ধর্মনিরপেক্ষ অবস্থানের বিরোধীতাকারী।\nঅর্থাৎ \u0026lsquo;ব্যাপক\u0026rsquo; ইসলাম তেমনটাই, যেমন ভাবে আপনি ব্যাখ্যা করবেন। কোন এক পাশ্চাত্য দার্শনিক বলেছেন যে, সত্যকে নির্মাণ করতে হয়। ইসলামকেও নির্মাণ করতে হবে ও হচ্ছে। রাজনৈতিক ইসলাম যখন রাষ্ট্রের পরিচালনা নিয়ে কথা বলে, তখন তা আর সাধারণ ধর্মটি থাকে না, তখন ইসলাম কেবল মুসলমানদের জিনিসও থাকে না। যে অমুসলমান, তাকেও ইসলাম নিয়ে ভাবতে হয়। এই স্তরে ইসলাম হলো একটা হাতিয়ার, যেটা দিয়ে রাষ্ট্রের ক্ষমতা দখল করা যায়। তাই ইসলামের ব্যাখ্যাকারীদের এই স্তরে সাবধান হওয়া প্রয়োজন। ইসলাম যেহেতু নিজেকে শান্তি ও সাম্যর ধর্ম হিসাবে তার পরিচয় ধরে রাখতে চায়, তাই আমার মনে হয় ইসলাম রাষ্ট্রকে তার নাগরিকদের সকলকে সমান অধিকার ও মর্যাদা দিতে কার্পণ্য করবে না।\nএকজন আউটসাইডার হিসাবে আমি পরামর্শ দেবো যে, রাজনীতির মতো গুরুতর বিষয় যেমন রাজনীতিকদের হাতে ছেড়ে দিয়ে নিশ্চিন্ত থাকা যায় না, তেমনি আপনার প্রাণপ্রিয় ধর্ম ইসলামকে আলেমদের হাতে ছেড়ে দিয়ে ঘুমাবেন না। মানে আমি বলছি যে, ইসলাম ধর্মে কী আছে তা আমি জানি না, আপনার ইসলাম আপনি নিজে তৈরি করে নিন। সেটাই সত্য হিসাবে দাড়াবে যেটাতে গুরুত্বারোপ করা হবে।\nতাহলে ইসলাম ধর্মনিরপেক্ষতা সমর্থন করে? এই প্রশ্নের কোন সোজাসাপ্টা উত্তর নেই।\n","permalink":"https://www.arafathasan.me/bn/post/secularism-and-islam/","tags":["ইসলাম","ধর্মনিরপেক্ষতা","সেকুলারিজম","ধর্ম","রাষ্ট্র"],"title":"সেকুলারিজম ও ইসলাম"},{"categories":["প্রবন্ধ","ক্রিটিক্যাল"],"contents":"এখানের অতি সংক্ষিপ্ত বক্তব্যগুলোর অধিকাংশই বিচ্ছিন্নভাবে নানা সময়ে লিখেছিলাম, এর কিছু সম্পুর্ণভাবে আমার চিন্তা নয়, বরং আমি তাদের সৃজনশীলভাবে অভিযোজন করেছি। এগুলো এক একটি দিয়েই প্রবন্ধ ফাঁদা যাবে।\n১। যিনি সবকিছু জানেন তিনিই ঈশ্বর। জীবন আর জগৎকে বুঝতে থাকা হলো ঈশ্বর হওয়ার দিকে যাত্রা। অর্থহীন জীবনে বেঁচে থাকার মানে হলো বেঁচে থাকার মানে খোঁজা। মানে আরও বুঝতে থাকা। মানে ঈশ্বর হতে থাকা। জুন ৯, ২০২০।\n২। এলিটদের চাইতে এলিটম্মন্য মধ্যবিত্তদের আটকানো বেশি জরুরি। বাঁশের চাইতে কঞ্চি বড়। নভেম্বর ০৭, ২০১৯।\n৩। যখন উগ্র মুসলমানরা চাপাতি নিয়ে, বা প্রতিবাদ সভা করে, মামলা করে, বাড়িতে হামলা করে, আগুন দিয়ে তাদের মুর্খামি প্রদর্শন করে, সেটা নবীকে গালি দেওয়ার চাইতে বড় ইসলাম অবমাননা। আমি মনে করি, বাস্তাবিক কাউকে গালি দিলে গালিপ্রাপ্তের অবমাননা হয় না, গালি-দাতার সম্মানহানি হয়। তাই কেউ যদি ঘৃণাপ্রকাশের উদ্দেশ্যে গালি দেয় বা ব্যঙ্গ করে, সেই ব্যঙ্গ বা গালির প্রতিবাদ করা মানে ওই গালিকে গুরুত্ব দেয়া। এই তৌহিদি জনতার ইসলাম কি এতো ঠুনকো যে সামান্য গালিতেই আহত হবে?\n৪। সহিষ্ণুতা পরম ধর্ম।\n৫। \u0026lsquo;ধুমপান স্বাস্থ্যের জন্য ক্ষতিকর\u0026rsquo;— এটা সিগারেটের সবচজেয়ে বড় বিজ্ঞাপন।\n৬। আমি শব্দে গুরুচন্ডালি মানি না। তবে কৃতঋণ শব্দের পরিবর্তে স্থানীয় উৎসের প্রতিশব্দ ব্যবহারকে উৎসাহিত করি।\n৭। আপনি পলিটিক্সে ইন্টারেস্টেড না হতে পারেন, পলিটিক্স আপনার উপরে ইন্টারেস্টেড।\n৮। কর্মের ফল নয়, কর্মপদ্ধতি গুরুত্বপূর্ণ।\n৯। তর্কে জেতার জন্য উদ্ধৃতির বিকল্প নাই, লোকে উদ্ধৃতিকে ঈশ্বরের মতো শ্রদ্ধা করে, জমের মতো ভয় পায়। যেহেতু বোঝে না।\n১০। সাধারণ লোকজন ব্যক্তি ও বক্তব্যকে আলাদা করে দেখতে জানে না। ফলে কথা বলতে গেলেই তাদের বিরাগভাজন হতে হবে।\n১১। জাজমেন্টাল আর ওপিনিয়নেটেড হওয়া এক নয়।\n১২। অজ্ঞানতা কখনও স্টাইল হতে পারে না।\n১৩। সহানুভূতি, সহমর্মিতা ও করুণার মধ্যে আকাশপাতাল তফাত আছে।\n১৪। মিডল ক্লাসের এলিট-হইতে-চাওয়া পোলাপানদের এড়িয়ে চলুন।\n১৫। বিভিন্ন আতঙ্কময় গুজবে বিশ্বাস করার প্রবণতা মানুষের প্রবৃত্তিগত, কেননা মানুষ ঝুঁকি নিতে চায় না। যারা আতঙ্কময় গুজবে বিশ্বাস করে, তারা সাধারণত কম বুদ্ধির হয়, অধিকাংশ মানুষই যেমন। তবে বুদ্ধিমানেরা সহজে বিশ্বাস করতে চায় না।\n১৬। দানের বিনিময়ে আনুগত্য কামনা করলে তা আর দান থাকেনা। উপকারের ক্ষেত্রেও একই কথা প্রযোজ্য। আপনি দান করে মানসিক পরিতৃপ্তি কেনেন। উপরি আনুগত্য আশা করলে আপনি আদবে আউলিয়া, বেয়াদবে শয়তান।\n১৭। বই পড়ে কেও কখনও জ্ঞানী হয় না।\n১৮। অধিকাংশ লোকই ভালো আর অল্প বুদ্ধির।\n১৯। আরবি-জানা হুজুরেরা বাংলায় কোন কিছুর প্রশংসা করতে \u0026lsquo;উত্তম\u0026rsquo; শব্দটি খুব বেশি ব্যবহার করেন। মনে হয় আরবি আয়ত্ত্ব করতে গিয়ে বাংলায় অতোটা দক্ষ হন না। বাংলায় তাদের প্রশংসাসূচক বিশেষণের ভাণ্ডার কম। হুমায়ুন আহমেদের এক লেখায় তিনি এক ধার্মিক লোকের মুখে কোরান শরিফের এমন অনুবাদ বলিয়েছিলেন: \u0026lsquo;হে মানবজাতি, তোমাদের বড়োই তাড়াহুড়া\u0026rsquo;। বাংলার প্রতি মুসলমান ধার্মিকদের অনাগ্রহেই এর কারণ লুকিয়ে আছে বোধহয়।\n২০। বঙ্গদেশীয় মুসলমানরা, যারা এখন বাঙালি প্রায়, তারা তাদের কালচার বাঙালি মুসলমানের কালচার হিসাবে চালাতে চায়। সাবধান। সেপ্টেম্বর ২৫, ২০১৯।\n২১। ভারি কথা হালকাভাবে, আর হালকা কথা ভারিভাবে বলতে হয়।\n২২। বুঝতে গেলে বিদ্যা লাগে। হয়তো আপনার না বোঝার কারণ সেটা যে নিম্নমানের তা নয়, হয়তোবা সেটা না বোঝার বিদ্যা আপনার ঘটে নাই। সেজন্য আপনি যার বিদ্যা আছে এমন বিদ্বানদের মুখের দিকে তাকাতে পারেন। সেপ্টেম্বর ২০১৯।\n","permalink":"https://www.arafathasan.me/bn/post/one-liner/","tags":["এক লাইনে","বিবিধ"],"title":"এক লাইনে"}]